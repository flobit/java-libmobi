<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷二十三</p>
<p class="title2" id="mllj1" >昭公中</p>
<p class="subtitle1" >昭公十三年</p>
<p class="normaltext" >春，叔弓帅师围费。</p>
<p class="normaltext" >夏四月，楚公子比自晋归于楚，弑其君虔于乾溪。此弑其君，其言归何？归无恶于弑立也。归无恶于弑立者何？灵王为无道，作乾溪之台，三年不成，楚公子弃疾胁比而立之。然后令于乾溪之役曰：“比已立矣，后归者不得复其田里。”众罢而去之，灵王经而死。楚公子弃疾弑公子比，比已立矣，其称公子何？其意不当也。其意不当，则曷为加弑焉尔？比之义宜乎效死不立。大夫相杀称人，此其称名氏以弑何？言将自是为君也。</p>
<p class="normaltext" >秋，公会刘子、晋侯、齐侯、宋公、卫侯、郑伯、曹伯、莒子、邾娄子、滕子、薛伯、杞伯、小邾娄子于平丘。八月甲戌，同盟于平丘。公不与盟，晋人执季孙隐如以归。公至自会。公不与盟者何？公不见与盟也。公不见与盟，大夫执何以致会？不耻也。曷为不耻？诸侯遂乱，反陈、蔡，君子耻不与焉。</p>
<p class="normaltext" >蔡侯庐归于蔡。</p>
<p class="normaltext" >陈侯吴归于陈。此皆灭国也，其言归何？不与诸侯专封也。</p>
<p class="normaltext" >冬十月，葬蔡灵公。</p>
<p class="normaltext" >公如晋，至河乃复。</p>
<p class="normaltext" >吴灭州来。</p>
<p class="subtitle1" >昭公十四年</p>
<p class="normaltext" >春，隐如至自晋。</p>
<p class="normaltext" >三月，曹伯滕卒。</p>
<p class="normaltext" >夏四月。</p>
<p class="normaltext" >秋，葬曹武公。</p>
<p class="normaltext" >八月，莒子去疾卒。</p>
<p class="normaltext" >冬，莒杀其公子意恢。</p>
<p class="subtitle1" >昭公十五年</p>
<p class="normaltext" >春，王正月，吴子夷昧卒。</p>
<p class="normaltext" >二月癸酉，有事于武宫。籥入，叔弓卒，去乐卒事。其言去乐卒事何？礼也。君有事于庙，闻大夫之丧去乐，卒事。大夫闻君之丧，摄主而往。大夫闻大夫之丧，尸事毕而往。</p>
<p class="normaltext" >夏，蔡昭吴奔郑。</p>
<p class="normaltext" >六月丁巳朔，日有食之。</p>
<p class="normaltext" >秋，晋荀吴帅师伐鲜虞。</p>
<p class="normaltext" >冬，公如晋。</p>
<p class="subtitle1" >昭公十六年</p>
<p class="normaltext" >春，齐侯伐徐。</p>
<p class="normaltext" >楚子诱戎曼子杀之。楚子何以不名？夷狄相诱，君子不疾也。曷为不疾？若不疾，乃疾之也。</p>
<p class="normaltext" >夏，公至自晋。</p>
<p class="normaltext" >秋八月己亥，晋侯夷卒。</p>
<p class="normaltext" >九月大雩。</p>
<p class="normaltext" >季孙隐如如晋。</p>
<p class="normaltext" >冬十月，葬晋昭公。</p>
<p class="subtitle1" >昭公十七年</p>
<p class="normaltext" >春，小邾娄子来朝。</p>
<p class="normaltext" >夏六月甲戌朔，日有食之。</p>
<p class="normaltext" >秋，郯子来朝。</p>
<p class="normaltext" >八月，晋荀吴帅师灭贲浑戎。</p>
<p class="normaltext" >冬，有星孛于大辰。孛者何？彗星也。其言于大辰何？在大辰也。大辰者何？大火也。大火为大辰，伐为大辰，北辰亦为大辰。何以书？记异也。</p>
<p class="normaltext" >楚人及吴战于长岸。诈战不言战，此其言战何？敌也。</p>
<p class="subtitle1" >昭公十八年</p>
<p class="normaltext" >春，王三月，曹伯须卒。</p>
<p class="normaltext" >夏五月壬午，宋、卫、陈、郑灾。何以书？记异也。何异尔？异其同日而俱灾也。外异不书，此何以书？为天下记异也。</p>
<p class="normaltext" >六月，邾娄人入鄅。</p>
<p class="normaltext" >秋，葬曹平公。</p>
<p class="normaltext" >冬，许迁于白羽。</p>
<p class="subtitle1" >昭公十九年</p>
<p class="normaltext" >春，宋公伐邾娄。</p>
<p class="normaltext" >夏五月戊辰，许世子止弑其君买。</p>
<p class="normaltext" >己卯，地震。</p>
<p class="normaltext" >秋，齐高发帅师伐莒。</p>
<p class="normaltext" >冬，葬许悼公。贼未讨何以书葬？不成于弑也。曷为不成于弑？止进药而药杀也。止进药而药杀，则曷为加弑焉尔？讥子道之不尽也。其讥子道之不尽奈何？曰：“乐正子春之视疾也，复加一饭则脱然愈，复损一饭则脱然愈，复加一衣则脱然愈，复损一衣则脱然愈。”止进药而药杀，是以君子加弑焉尔，曰：“许世子止弑其君买，是君子之听止也。葬许悼公，是君子之赦止也。赦止者，免止之罪辞也。”</p>
<p class="subtitle1" >昭公二十年</p>
<p class="normaltext" >春，王正月。</p>
<p class="normaltext" >夏，曹公孙会自鄸出奔宋。奔未有言自者，此其言自何？畔也。畔则曷为不言其畔？为公子喜时之后讳也，《春秋》为贤者讳。何贤乎公子喜时？让国也。其让国奈何？曹伯庐卒于师，则未知公子喜时从与，公子负刍从与，或为主于国，或为主于师。公子喜时见公子负刍之当主也，逡巡而退。贤公子喜时则曷为为会讳？君子之善善也长，恶恶也短，恶恶止其身，善善及子孙，故君子为之讳也。</p>
<p class="normaltext" >秋，盗杀卫侯之兄辄。母兄称兄，兄何以不立？有疾也。何疾尔？恶疾也。</p>
<p class="normaltext" >冬十月，宋华亥、向宁、华定出奔陈。</p>
<p class="normaltext" >十有一月辛卯，蔡侯庐卒。</p>
<p class="subtitle1" >昭公二十一年</p>
<p class="normaltext" >春，王三月，葬蔡平公。</p>
<p class="normaltext" >夏，晋侯使士鞅来聘。</p>
<p class="normaltext" >宋华亥、向宁、华定自陈入于宋南里以畔。宋南里者何？若曰因诸者然。</p>
<p class="normaltext" >秋七月壬午朔，日有食之。</p>
<p class="normaltext" >八月乙亥，叔痤卒。</p>
<p class="normaltext" >冬，蔡侯朱出奔楚。</p>
<p class="normaltext" >公如晋，至河乃复。</p>
<p class="subtitle1" >昭公二十二年</p>
<p class="normaltext" >春，齐侯伐莒。</p>
<p class="normaltext" >宋华亥、向宁、华定自宋南里出奔楚。</p>
<p class="normaltext" >大蒐于昌奸。</p>
<p class="normaltext" >夏四月乙丑，天王崩。</p>
<p class="normaltext" >六月，叔鞅如京师。</p>
<p class="normaltext" >葬景王。</p>
<p class="normaltext" >王室乱。何言乎王室乱？言不及外也。刘子、单子以王猛居于皇。其称王猛何？当国也。</p>
<p class="normaltext" >秋，刘子、单子以王猛入于王城。王城者何？西周也。其言入何？篡辞也。</p>
<p class="normaltext" >冬十月，王子猛卒。此未逾年之君也，其称王子猛卒何？不与当也。不与当者，不与当父死子继，兄死弟及之辞也。</p>
<p class="normaltext" >十有二月癸酉朔，日有食之。</p>
</body></html>