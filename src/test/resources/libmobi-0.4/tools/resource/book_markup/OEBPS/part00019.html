<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷十八</p>
<p class="title2" id="mllj1" >成公下</p>
<p class="subtitle1" >成公十一年</p>
<p class="normaltext" >春，王三月，公至自晋。</p>
<p class="normaltext" >晋侯使郤州来聘。己丑，及郤州盟。</p>
<p class="normaltext" >夏，季孙行父如晋。</p>
<p class="normaltext" >秋，叔孙侨如如齐。</p>
<p class="normaltext" >冬十月。</p>
<p class="subtitle1" >成公十二年</p>
<p class="normaltext" >春，周公出奔晋。周公者何？天子之三公也。王者无外，此其言出何？自其私土而出也。</p>
<p class="normaltext" >夏，公会晋侯、卫侯于沙泽。</p>
<p class="normaltext" >秋，晋人败狄于交刚。</p>
<p class="normaltext" >冬十月。</p>
<p class="subtitle1" >成公十三年</p>
<p class="normaltext" >春，晋侯使郤锜来乞师。</p>
<p class="normaltext" >三月，公如京师。</p>
<p class="normaltext" >夏五月，公自京师，遂会晋侯、齐侯、宋公、卫侯、郑伯、曹伯、邾娄人、滕人伐秦。其言自京师何？公凿行也。公凿行奈何？不敢过天子也。</p>
<p class="normaltext" >曹伯庐卒于师。</p>
<p class="normaltext" >秋七月，公至自伐秦。</p>
<p class="normaltext" >冬，葬曹宣公。</p>
<p class="subtitle1" >成公十四年</p>
<p class="normaltext" >春，王正月，莒子朱卒。</p>
<p class="normaltext" >夏，卫孙林父自晋归于卫。</p>
<p class="normaltext" >秋，叔孙侨如如齐逆女。</p>
<p class="normaltext" >郑公子喜率师伐许。</p>
<p class="normaltext" >九月，侨如以夫人妇姜氏至自齐。</p>
<p class="normaltext" >冬十月庚寅，卫侯臧卒。</p>
<p class="normaltext" >秦伯卒。</p>
<p class="subtitle1" >成公十五年</p>
<p class="normaltext" >春，王二月，葬卫定公。</p>
<p class="normaltext" >三月乙巳，仲婴齐卒。仲婴齐者何？公孙婴齐也。公孙婴齐则曷为谓之仲婴齐？为兄后也。为兄后则曷为谓之仲婴齐？为人后者为之子也。为人后者为其子，则其称仲何？孙以王父字为氏也。然则婴齐孰后？后归父也。归父使于晋而未反，何以后之？叔仲惠伯傅子赤者也，文公死，子幼，公子遂谓叔仲惠伯曰：“君幼如之何？愿与子虑之。”叔仲惠伯曰：“吾子相之，老夫抱之，何幼君之有？”公子遂知其不可与谋，退而杀叔仲惠伯，弑子赤而立宣公。宣公死，成公幼，臧宣公者相也。君死不哭，聚诸大夫而问焉曰：“昔者叔仲惠伯之事，孰为之？”诸大夫皆杂然曰：“仲氏也，其然乎？”于是遣归父之家，然后哭君，归父使乎晋，还自晋，至柽，闻君薨家遣，<img src="resource00015.jpg" class="tpzz" alt="alt"/>帷哭君成踊，反命于介，自是走之齐。鲁人徐伤归父之无后也，于是使婴齐后之也。</p>
<p class="normaltext" >癸丑，公会晋侯、卫侯、郑伯、曹伯、宋世子成、齐国佐、邾娄人同盟于戚。晋侯执曹伯归之于京师。公至自会。</p>
<p class="normaltext" >夏六月，宋公固卒。楚子伐郑。</p>
<p class="normaltext" >秋八月庚辰，葬宋共公。</p>
<p class="normaltext" >宋华元出奔晋。</p>
<p class="normaltext" >宋华元自晋归于宋。</p>
<p class="normaltext" >宋杀其大夫山。</p>
<p class="normaltext" >宋鱼石出奔楚。</p>
<p class="normaltext" >冬十有一月，叔孙侨如会晋士燮、齐高无咎、宋华元、卫孙林父、郑公子鳅、邾娄人会吴于钟离。曷为殊会吴？外吴也。曷为外也？《春秋》内其国而外诸夏，内诸夏而外夷狄。王者欲一乎天下，曷为以外内之辞言之？言自近者始也。</p>
<p class="normaltext" >许迁于叶。</p>
<p class="subtitle1" >成公十六年</p>
<p class="normaltext" >春，王正月，雨木冰。雨木冰者何？雨而木冰也。何以书？记异也。</p>
<p class="normaltext" >夏四月辛未，滕子卒。</p>
<p class="normaltext" >郑公子喜帅师侵宋。</p>
<p class="normaltext" >六月丙寅朔，日有食之。</p>
<p class="normaltext" >晋侯使栾黡来乞师。</p>
<p class="normaltext" >甲午晦。晦者何？冥也。何以书？记异也。</p>
<p class="normaltext" >晋侯及楚子、郑伯战于鄢陵，楚子、郑师败绩。败者称师，楚何以不称师？王痍也。王痍者何？伤乎矢也。然则何以不言师败绩？末言尔。</p>
<p class="normaltext" >楚杀其大夫公子侧。</p>
<p class="normaltext" >秋，公会晋侯、齐侯、卫侯、宋华元、邾娄人于沙随。不见公，公至自会。不见公者何？公不见见也。公不见见，大夫执。何以致会？不耻也。曷为不耻？公幼也。</p>
<p class="normaltext" >公会尹子、晋侯、齐国佐、邾娄人伐郑。</p>
<p class="normaltext" >曹伯归自京师。执而归者名，曹伯何以不名？而不言复归于曹何？易也。其易奈何？公子喜时在内也。公子喜时在内则何以易？公子喜时者仁人也。内平其国而待之，外治诸京师而免之。其言自京师何？言甚易也，舍是无难矣。</p>
<p class="normaltext" >九月，晋人执季孙行父，舍之于招丘。执未可言舍之者，此其言舍之何？仁之也。曰在招丘悕矣。执未有言仁之者，此其言人之何？代公执也。其代公执奈何？前此者，晋人来乞师而不与，公会，晋侯将执公，季孙行父曰：“此臣之罪也。”于是执季孙行父。成公将会厉公，会不当期，将执公。季孙行父曰：“臣有罪，执其君；子有罪，执其父；此听失之大者也。今此臣之罪也，舍臣之身，而执臣之君，吾恐听失之为宗庙羞也。”于是执季孙行父。</p>
<p class="normaltext" >冬十月乙亥，叔孙侨如出奔齐。</p>
<p class="normaltext" >十有二月乙丑，季孙行父及晋郤州盟于扈。</p>
<p class="normaltext" >公至自会。</p>
<p class="normaltext" >乙酉，刺公子偃。</p>
<p class="subtitle1" >成公十七年</p>
<p class="normaltext" >春，卫北宫结率师侵郑。</p>
<p class="normaltext" >夏，公会尹子、单子、晋侯、齐侯、宋公、卫侯、曹伯、邾娄人伐郑。</p>
<p class="normaltext" >六月乙酉，同盟于柯陵。</p>
<p class="normaltext" >秋，公至自会。</p>
<p class="normaltext" >齐高无咎出奔莒。</p>
<p class="normaltext" >九月辛丑，用郊。用者何？用者不宜用也，九月非所用郊也。然则郊曷用？郊用正月上辛，或曰用然后郊。</p>
<p class="normaltext" >晋侯使荀<img src="resource00012.jpg" class="tpzz" alt="alt"/>来乞师。</p>
<p class="normaltext" >冬，公会单子、晋侯、宋公、卫侯、曹伯、齐人、邾娄人伐郑。十有一月，公至自伐郑。</p>
<p class="normaltext" >壬申，公孙婴齐卒于貍轸。非此月日也，曷为以此月日卒之？待君命然后卒大夫。曷为待君命然后卒大夫？前此者婴齐走之晋，公会晋侯，将执公。婴齐为公请，公许之，反为大夫，归，至于貍轸而卒。无君命不敢卒大夫。公至，曰：“吾固许之，反为大夫。”然后卒之。</p>
<p class="normaltext" >十有二月丁巳朔，日有食之。</p>
<p class="normaltext" >邾娄子貜且卒。</p>
<p class="normaltext" >晋杀其大夫郤锜、郤州、郤至。</p>
<p class="normaltext" >楚人灭舒庸。</p>
<p class="subtitle1" >成公十八年</p>
<p class="normaltext" >春，王正月，晋杀其大夫胥童。</p>
<p class="normaltext" >庚申，晋弑其君州蒲。</p>
<p class="normaltext" >齐杀其大夫国佐。</p>
<p class="normaltext" >公如晋。</p>
<p class="normaltext" >夏，楚子、郑伯伐宋。</p>
<p class="normaltext" >宋鱼石复入于彭城。</p>
<p class="normaltext" >公至自晋。</p>
<p class="normaltext" >晋侯使士<img src="resource00018.jpg" class="tpzz" alt="alt"/>来聘。</p>
<p class="normaltext" >秋，杞伯来朝。</p>
<p class="normaltext" >八月，邾娄子来朝。</p>
<p class="normaltext" >筑鹿囿。何以书？讥。何讥尔？有囿矣，又为也。</p>
<p class="normaltext" >己丑，公薨于路寝。</p>
<p class="normaltext" >冬，楚人、郑人侵宋。</p>
<p class="normaltext" >晋侯使士彭来乞师。</p>
<p class="normaltext" >十有二月，仲孙蔑会晋侯、宋公、卫侯、邾娄子、齐崔杼同盟于虚朾。</p>
<p class="normaltext" >丁未，葬我君成公。</p>
</body></html>