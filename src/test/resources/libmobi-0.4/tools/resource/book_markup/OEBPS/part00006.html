<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷五</p>
<p class="title2" id="mllj1" >桓公下</p>
<p class="subtitle1" >桓公七年</p>
<p class="normaltext" >春二月己亥，焚咸丘。焚之者何？樵之也。樵之者何？以火攻也。何言乎以火攻？疾始以火攻也。咸丘者何？邾娄之邑也。曷为不系乎邾娄？国之也。曷为国之？君存焉尔。</p>
<p class="normaltext" >夏，谷伯绥来朝。邓侯吾离来朝。皆何以名？失地之君也。其称侯朝何？贵者无后，待之以初也。</p>
<p class="subtitle1" >桓公八年</p>
<p class="normaltext" >春正月己卯，烝。烝者何？冬祭也，春曰祠。夏曰礿。秋曰尝。冬曰烝。常事不书，此何以书？讥。何讥尔？讥亟也。亟则黩，黩则不敬。君子之祭也。敬而不黩。疏则怠，怠则忘。士不及兹四者，则冬不裘，夏不葛。</p>
<p class="normaltext" >天王使家父来聘。</p>
<p class="normaltext" >夏五月丁丑，烝。何以书？讥亟也。</p>
<p class="normaltext" >秋，伐邾娄。</p>
<p class="normaltext" >冬十月，雨雪。何以书？记异也。何异尔？不时也。</p>
<p class="normaltext" >祭公来，遂逆王后于纪。祭公者何？天子之三公也。何以不称使？婚礼不称主人。遂者何？生事也。大夫无遂事，此其言遂何？成使乎我也。其成使乎我奈何？使我为媒，可则因用是往逆矣。女在其国称女，此其称王后何？王者无外，其辞成矣。</p>
<p class="subtitle1" >桓公九年</p>
<p class="normaltext" >春，纪季姜归于京师。其辞成矣，则其称纪季姜何？自我言，纪父母之于子。虽为天王后，犹曰吾季姜。京师者何？天子之居也。京者何？大也。师者何？众也。天子之居，必以众大之辞言之。</p>
<p class="normaltext" >夏四月。</p>
<p class="normaltext" >秋七月。</p>
<p class="normaltext" >冬，曹伯使其世子射姑来朝。诸侯来曰朝，此世子也，其言朝何？《春秋》有讥父老子代从政者，则未知其在齐与曹与？</p>
<p class="subtitle1" >桓公十年</p>
<p class="normaltext" >春王正月庚申，曹伯终生卒。</p>
<p class="normaltext" >夏五月，葬曹桓公。</p>
<p class="normaltext" >秋，公会卫侯于桃丘，弗遇。会者何？期辞也。其言弗遇何？公不见要也。</p>
<p class="normaltext" >冬十有二月丙午，齐侯、卫侯、郑伯来战于郎。郎者何？吾近邑也。吾近邑则其言来战于郎何？近也。恶乎近？近乎围也。此偏战也，何以不言师败绩？内不言战，言战乃败矣。</p>
<p class="subtitle1" >桓公十一年</p>
<p class="normaltext" >春正月，齐人、卫人、郑人盟于恶曹。</p>
<p class="normaltext" >夏五月癸未，郑伯寤生卒。</p>
<p class="normaltext" >秋七月，葬郑庄公。</p>
<p class="normaltext" >九月，宋人执郑祭仲，祭仲者何？郑相也。何以不名？贤也。何贤乎祭仲？以为知权也。其为知权奈何？古者郑国处于留。先郑伯有善于郐公者，通乎夫人以取其国，而迁郑焉，而野留。庄公死已葬，祭仲将往省于留，途出于宋，宋人执之。谓之曰：“为我出忽而立突。”祭仲不从其言，则君必死，国必亡。从其言，则君可以生易死，国可以存易亡。少辽缓之，则突可故出，而忽可故反，是不可得则病，然后有郑国。古人之有权者，祭仲之权是也。权者何？权者反于经，然后有善者也。权之所设，舍死亡无所设。行权有道，自贬损以行权，不害人以行权，杀人以自生，亡人以自存，君子不为也。</p>
<p class="normaltext" >突归于郑。突何以名？挈乎祭仲也。其言归何？顺祭仲也。</p>
<p class="normaltext" >郑忽出奔卫。忽何以名？《春秋》伯子男一也，辞无所贬。</p>
<p class="normaltext" >柔会宋公、陈侯、蔡侯，盟于折。柔者何？吾大夫之未命者也。</p>
<p class="normaltext" >公会宋公于夫童。</p>
<p class="normaltext" >冬十有二月，公会宋公于阚。</p>
<p class="subtitle1" >桓公十二年</p>
<p class="normaltext" >春正月。</p>
<p class="normaltext" >夏六月壬寅，公会纪侯、莒子，盟于殴蛇。</p>
<p class="normaltext" >秋七月丁亥，公会宋公、燕人，盟于谷丘。</p>
<p class="normaltext" >八月壬辰，陈侯跃卒。</p>
<p class="normaltext" >公会宋公于郯。</p>
<p class="normaltext" >冬十有一月，公会宋公于龟。</p>
<p class="normaltext" >丙戌，公会郑伯，盟于武父。</p>
<p class="normaltext" >丙戌，卫侯晋卒。</p>
<p class="normaltext" >十有二月，及郑师伐宋。丁未，战于宋。战不言伐，此其言伐何？辟嫌也。恶乎嫌？嫌与郑人战也。此偏战也，何以不言师败绩？内不言战？言战乃败矣。</p>
<p class="subtitle1" >桓公十三年</p>
<p class="normaltext" >春二月，公会纪侯、郑伯。己巳，及齐侯、宋公、卫侯、燕人战，齐师、宋师、卫师、燕师败绩。曷为后日？恃外也。其恃外奈何？得纪侯、郑伯然后能为日也。内不言战，此其言战何？从外也。曷为从外？恃外，故从外也。何以不地？近也。恶乎近？近乎围。郎亦近矣，郎何以地？郎犹可以地也。</p>
<p class="normaltext" >三月，葬卫宣公。</p>
<p class="normaltext" >夏，大水。</p>
<p class="normaltext" >秋七月。</p>
<p class="normaltext" >冬十月。</p>
<p class="subtitle1" >桓公十四年</p>
<p class="normaltext" >春正月，公会郑伯于曹。</p>
<p class="normaltext" >无冰。何以书？记异也。</p>
<p class="normaltext" >夏五。郑伯使其弟语来盟。夏五者何？无闻焉尔。</p>
<p class="normaltext" >秋八月壬申，御廪灾。御廪者何？粢盛委之所藏也。御廪灾何以书？记灾也。</p>
<p class="normaltext" >乙亥，尝。常事不书，此何以书？讥。何讥尔？讥尝也。曰：“犹尝乎？”御廪灾，不如勿尝而已矣。</p>
<p class="normaltext" >冬十有二月丁巳，齐侯禄父卒。</p>
<p class="normaltext" >宋人以齐人，卫人，蔡人，陈人伐郑。以者何？行其意也。</p>
<p class="subtitle1" >桓公十五年</p>
<p class="normaltext" >春二月，天王使家父来求车。何以书？讥。何讥尔？王者无求，求车非礼也。</p>
<p class="normaltext" >三月乙未，天王崩。</p>
<p class="normaltext" >夏四月己巳，葬齐僖公。</p>
<p class="normaltext" >五月，郑伯突出奔蔡。突何以名？夺正也。</p>
<p class="normaltext" >郑世子忽复归于郑。其称世子何？复正也。曷为或言归或言复归？复归者，出恶归无恶。复入者，出无恶，入有恶。入者，出入恶。归者，出入无恶。</p>
<p class="normaltext" >许叔入于许。</p>
<p class="normaltext" >公会齐侯于鄗。</p>
<p class="normaltext" >邾娄人、牟人、葛人来朝。皆何以称人？夷狄之也。</p>
<p class="normaltext" >秋九月，郑伯突入于栎。栎者何？郑之邑。曷为不言入于郑？末言尔。曷为末言尔？祭仲亡矣。然则曷为不言忽之出奔？言忽为君之微也，祭仲存则存矣，祭仲亡则亡矣。</p>
<p class="normaltext" >冬十有一月，公会齐侯、宋公、卫侯、陈侯于侈，伐郑。</p>
<p class="subtitle1" >桓公十六年</p>
<p class="normaltext" >春正月，公会宋公、蔡侯、卫侯于曹。</p>
<p class="normaltext" >夏四月，公会宋公、卫侯、陈侯、蔡侯伐郑。</p>
<p class="normaltext" >秋七月，公至自伐郑。</p>
<p class="normaltext" >冬，城向。</p>
<p class="normaltext" >十有一月，卫侯朔出奔齐。卫侯朔何以名？绝。曷为绝之？得罪于天子也。其得罪于天子，奈何？见使守卫朔，而不能使卫小众，越在岱阴齐。属负兹，舍不即罪尔。</p>
<p class="subtitle1" >桓公十七年</p>
<p class="normaltext" >春正月丙辰，公会齐侯、纪侯，盟于黄。</p>
<p class="normaltext" >二月丙午，公及邾娄仪父盟于眜。</p>
<p class="normaltext" >五月丙午，及齐师战于奚。</p>
<p class="normaltext" >六月丁丑，蔡侯封人卒。</p>
<p class="normaltext" >秋八月，蔡季自陈归于蔡。</p>
<p class="normaltext" >癸巳，葬蔡桓侯。</p>
<p class="normaltext" >及宋人、卫人伐邾娄。</p>
<p class="normaltext" >冬十月朔，日有食之。</p>
<p class="subtitle1" >桓公十八年</p>
<p class="normaltext" >春，王正月，公会齐侯于泺。公与夫人姜氏遂如齐。公何以不言及夫人？夫人外也。夫人外者何？内辞也，其实夫人外公也。</p>
<p class="normaltext" >夏四月丙子，公薨于齐。丁酉，公之丧至自齐。</p>
<p class="normaltext" >秋七月。</p>
<p class="normaltext" >冬，十有二月己丑，葬我君桓公。贼未讨何以书葬？仇在外也。仇在外则何以书葬？君子辞也。</p>
</body></html>