<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷九</p>
<p class="title2" id="mllj1" >庄公四</p>
<p class="subtitle1" >庄公二十八年</p>
<p class="normaltext" >春，王三月甲寅，齐人伐卫。卫人及齐人战，卫人败绩。伐不日，此何以日？至之日也。战不言伐，此其言伐何？至之日也。《春秋》伐者为客，伐者为主，故使卫主之也。曷为使卫主之？卫未有罪尔。败者称师，卫何以不称师？未得乎师也。</p>
<p class="normaltext" >夏四月丁未，邾娄子琐卒。</p>
<p class="normaltext" >秋，荆伐郑。公会齐人、宋人、邾娄人救郑。</p>
<p class="normaltext" >冬，筑微。大无麦禾。冬既见无麦禾矣，曷为先言筑微而后言无麦禾？讳，以凶年造邑也。</p>
<p class="normaltext" >臧孙辰告籴于齐。告籴者何？请籴也。何以不称使？以为臧孙辰之私行也。曷为以臧孙辰之私行？君子之为国也，必有三年之委。一年不熟告籴，讥也。</p>
<p class="subtitle1" >庄公二十九年</p>
<p class="normaltext" >春，新延厩。新延厩者何？修旧也。修旧不书，此何以书？讥。何讥尔？凶年不修。</p>
<p class="normaltext" >夏，郑人侵许。</p>
<p class="normaltext" >秋，有蜚。何以书？记异也。</p>
<p class="normaltext" >冬十有二月，纪叔姬卒。</p>
<p class="normaltext" >城诸及防。</p>
<p class="subtitle1" >庄公三十年</p>
<p class="normaltext" >春，王正月。</p>
<p class="normaltext" >夏，师次于成。</p>
<p class="normaltext" >秋七月，齐人降鄣。鄣者何？纪之遗邑也。降之者何？取之也。取之则曷为不言取之？为桓公讳也。外取邑不书，此何以书？尽也。</p>
<p class="normaltext" >八月癸亥，葬纪叔姬。外夫人不书葬，此何以书？隐之也。何隐尔？其国亡矣，徒葬乎叔尔。</p>
<p class="normaltext" >九月庚午朔，日有食之，鼓，用牲于社。</p>
<p class="normaltext" >冬，公及齐侯遇于鲁济。</p>
<p class="normaltext" >齐人伐山戎。此齐侯也，其称人何？贬。曷为贬？子司马子曰：“盖以操之为已蹙矣。”此盖战也，何以不言战？《春秋》敌者言战，桓公之与戎狄，驱之尔。</p>
<p class="subtitle1" >庄公三十一年</p>
<p class="normaltext" >春，筑台于郎。何以书？讥。何讥尔？临民之所漱浣也。</p>
<p class="normaltext" >夏四月，薛伯卒。</p>
<p class="normaltext" >筑台于薛。何以书？讥。何讥尔？远也。</p>
<p class="normaltext" >六月，齐侯来献戎捷。齐大国也，曷为亲来献戎捷？威我也。其威我奈何？旗获而过我也。</p>
<p class="normaltext" >秋，筑台于秦。何以书？，讥。何讥尔？临国也。</p>
<p class="normaltext" >冬，不雨，何以书？记异也。</p>
<p class="subtitle1" >庄公三十二年</p>
<p class="normaltext" >春，城小谷。</p>
<p class="normaltext" >夏，宋公、齐侯遇于梁丘。</p>
<p class="normaltext" >秋七月癸巳，公子牙卒。何以不称弟？杀也。杀则曷为不言刺？为季子讳杀也，曷为为季子讳杀？季子之遏恶也，不以为国狱，缘季子之心而为之讳。季子之遏恶奈何？庄公病将死，以病召季子，季子至而授之以国政，曰：“寡人即不起此病，吾将焉致乎鲁国？”季子曰：“般也存，君何忧焉？”公曰：“庸得若是乎？牙谓我曰：‘鲁一生一及，君已知之矣。庆父也存。’”季子曰：“夫何敢？是将为乱乎？夫何敢？”俄而牙弑械成。季子和药而饮之曰：“公子从吾言而饮此，则必可以无为天下戮笑，必有后乎鲁国。不从吾言而不饮此，则必为天下戮笑，必无后乎鲁国。”于是从其言而饮之，饮之无傫氏，至乎王堤而死。公子牙今特尔。辞曷为与亲弑者同？君亲无将，将而诛焉，然则善之与？曰：“然。”杀世子母弟直称君者，甚之也。季子杀母兄何善尔？诛不得辟兄，君臣之义也。然则曷为不直诛而鸩之？行诛乎兄，隐而逃之，使托若以疾死然，亲亲之道也。</p>
<p class="normaltext" >八月癸亥，公薨于路寝。路寝者何？正寝也。</p>
<p class="normaltext" >冬十月乙未，子般卒。子卒云子卒，此其称子般卒何？君存称世子，君薨称子某，既葬称子，逾年称公。子般卒，何以不书葬？未逾年之君也。有子则庙，庙则书葬。无子不庙，不庙则不书葬。</p>
<p class="normaltext" >公子庆父如齐。</p>
<p class="normaltext" >狄伐邢。</p>
<p class="subtitle1" >闵公元年</p>
<p class="normaltext" >春，王正月。公何以不言即位？继弑君不言即位。孰继？继子般也。孰弑子般？庆父也。杀公子牙，今将尔，季子不免。庆父弑君，何以不诛？将而不免遏恶也，既而不可及，因狱有所归，不探其情而诛焉，亲亲之道也。恶乎归狱？归狱仆人邓扈乐。曷为归狱仆人邓扈乐？庄公存之时，乐曾淫于宫中，子般执而鞭之。庄公死。庆父谓乐曰：“般之辱尔，国人莫不知，盍弑之矣？”使弑子般，然后诛邓扈乐而归狱焉，季子至而不变也。</p>
<p class="normaltext" >齐人救邢。</p>
<p class="normaltext" >夏六月辛酉，葬我君庄公。</p>
<p class="normaltext" >秋八月，公及齐侯盟于洛姑。</p>
<p class="normaltext" >季子来归。其称季子何？贤也。其言来归何？喜之也。</p>
<p class="normaltext" >冬，齐仲孙来。齐仲孙者何？公子庆父也。公子庆父则曷为谓之齐仲孙？系之齐也。曷为系之齐？外之也。曷为外之？《春秋》为尊者讳，为亲者讳，为贤者讳，子女子曰：“以《春秋》为《春秋》，齐无仲孙，其诸吾仲孙与？”</p>
<p class="subtitle1" >闵公二年</p>
<p class="normaltext" >春，王正月，齐人迁阳。</p>
<p class="normaltext" >夏五月乙酉，吉禘于庄公。其言吉何？言吉者，未可以吉也。曷为未可以吉？未三年也。三年矣，曷为谓之未三年？三年之丧，实以二十五月。其言于庄公何？未可以称宫庙也。曷为未可以称宫庙？在三年之中矣。吉禘于庄公何以书？讥。何讥尔？讥始不三年也。</p>
<p class="normaltext" >秋八月辛丑，公薨。公薨何以不地？隐之也。何隐尔？弑也。孰弑之？庆父也。弑公子牙，今将尔，季子不免。庆父弑二君何以不诛？将而不免遏恶也。既而不可及，缓追逸贼，亲亲之道也。</p>
<p class="normaltext" >九月，夫人姜氏孙于邾娄。公子庆父出奔莒。</p>
<p class="normaltext" >冬，齐高子来盟。高子者何？齐大夫也。何以不称使？我无君也。然则何以不名？喜之也。何喜尔？正我也。其正我奈何？庄公死，子般弑，闵公弑，比三君死，旷年无君，设以齐取鲁，曾不兴师，徒以言而已矣。桓公使高子将南阳之甲，立僖公而城鲁，或曰自鹿门至于争门者是也，或曰自争门至于吏门者是也，鲁人至今以为美谈曰：“犹望高子也。”</p>
<p class="normaltext" >十有二月，狄入卫。</p>
<p class="normaltext" >郑弃其师，郑弃其师者何？恶其将也。郑伯恶高克，使之将逐而不纳，弃师之道也。</p>
</body></html>