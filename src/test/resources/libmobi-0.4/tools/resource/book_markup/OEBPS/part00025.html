<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷二十四</p>
<p class="title2" id="mllj1" >昭公下</p>
<p class="subtitle1" >昭公二十三年</p>
<p class="normaltext" >春，王正月，叔孙舍如晋。</p>
<p class="normaltext" >癸丑，叔鞅卒。</p>
<p class="normaltext" >晋人执我行人叔孙舍。</p>
<p class="normaltext" >晋人围郊。郊者何？天子之邑也。曷为不系于周？不与伐天子也。</p>
<p class="normaltext" >夏六月，蔡侯东国卒于楚。</p>
<p class="normaltext" >秋七月，莒子庚舆来奔。</p>
<p class="normaltext" >戊辰，吴败顿、胡、沈、蔡、陈、许之师于鸡父。胡子髡、沈子楹灭，获陈夏啮。此偏战也，曷为以诈战之辞言之？不与夷狄之主中国也。然则曷为不使中国主之？中国亦新夷狄也。其言灭获何？别君臣也，君死于位曰灭，生得曰获，大夫生死皆曰获。不与夷狄之主中国，则其言获陈夏啮何？吴少进也。</p>
<p class="normaltext" >天王居于狄泉。此未三年，其称天王何？著有天子也，尹氏立王子朝。</p>
<p class="normaltext" >八月乙未，地震。</p>
<p class="normaltext" >冬，公如晋，至河，公有疾乃复。何言乎公有疾乃复？杀耻也。</p>
<p class="subtitle1" >昭公二十四年</p>
<p class="normaltext" >春，王二月丙戌，仲孙玃卒。</p>
<p class="normaltext" >叔孙舍至自晋。</p>
<p class="normaltext" >夏五月乙未朔，日有食之。</p>
<p class="normaltext" >秋八月，大雩。</p>
<p class="normaltext" >丁酉，杞伯郁<img src="resource00021.jpg" class="tpzz" alt="alt"/>卒。</p>
<p class="normaltext" >冬，吴灭巢。</p>
<p class="normaltext" >葬杞平公。</p>
<p class="subtitle1" >昭公二十五年</p>
<p class="normaltext" >春，叔孙舍如宋。</p>
<p class="normaltext" >夏，叔倪会晋赵鞅、宋乐世心、卫北宫喜、郑游吉、曹人、邾娄人、滕人、薛人、小邾娄人于黄父。</p>
<p class="normaltext" >有鹳鹆来巢。何以书？记异也。何异尔？非中国之禽也，宜穴又巢也。</p>
<p class="normaltext" >秋七月，上辛大雩。季辛又雩。又雩者何？又雩者非雩也，聚众以逐季氏也。</p>
<p class="normaltext" >九月己亥，公孙于齐，次于杨州。</p>
<p class="normaltext" >齐侯唁公于野井。唁公者何？昭公将弑季氏，告子家驹曰：“季氏为无道，僭于公室久矣，吾欲弑之何如？”子家驹曰：“诸侯僭于天子，大夫僭于诸侯久矣。”昭公曰：“吾何僭矣哉？”子家驹曰：“设两观，乘大路，朱干、玉戚，以舞《大夏》，八佾以舞《大武》，此皆天子之礼也。且夫牛马维娄，委己者也，而柔焉。季氏得民众久矣，君无多辱焉。”昭公不从其言，终弑而败焉。走之齐，齐侯唁公于野井，曰：“奈何君去鲁国之社稷？”昭公曰：“丧人不佞，失守鲁国之社稷，执事以羞。”再拜颡，庆子家驹曰：“庆子免君于大难矣。”子家驹曰：“巨不佞，陷君于大难，君不忍加之以<img src="resource00022.jpg" class="tpzz" alt="alt"/>锧，赐之以死。”再拜颡。高子执箪食与四脡脯，国子执壶浆，曰：“吾寡君闻君在外，馂饔未就，敢致糗于从者。”昭公曰：“君不忘吾先君，延及丧人，锡之以大礼。”再拜稽首，以衽受。高子曰：“有夫不祥，君无所辱大礼。”昭公盖祭而不尝。景公曰：“寡人有不腆先君之服，未之敢服。有不腆先君之器，未之敢用，敢以请。”昭公曰：“丧人不佞，失守鲁国之社稷，执事以羞，敢辱大礼，敢辞。”景公曰：“寡人有不腆先君之服，未之敢服，有不腆先君之器，未之敢用，敢固以请。”昭公曰：“以吾宗庙之在鲁也，有先君之服，未之能以服，有先君之器，未之能以出，敢固辞。”景公曰：“寡人有不腆先君之服，未之敢服，有不腆先君之器，未之敢用，请以飨乎从者。”昭公曰：“丧人其何称？”景公曰：“孰君而无称。”昭公于是噭然而哭，诸大夫皆哭。既哭，以人为菑，以幦为席，以鞌为几，以遇礼相见。孔子曰：“其礼与其辞足观矣！”</p>
<p class="normaltext" >冬十月戊辰，叔孙舍卒。</p>
<p class="normaltext" >十有一月己亥，宋公佐卒于曲棘。曲棘者何？宋之邑也。诸侯卒其封内不地，此何以地？忧内也。</p>
<p class="normaltext" >十有二月，齐侯取运。外取邑不书？此何以书？为公取之也。</p>
<p class="subtitle1" >昭公二十六年</p>
<p class="normaltext" >春，王正月，葬宋元公。</p>
<p class="normaltext" >三月，公至自齐，居于运。</p>
<p class="normaltext" >夏，公围成。</p>
<p class="normaltext" >秋，公会齐侯、莒子、邾娄子、杞伯盟于<img src="resource00017.jpg" class="tpzz" alt="alt"/>陵。公至自会，居于运。</p>
<p class="normaltext" >九月庚申，楚子居卒。</p>
<p class="normaltext" >冬十月，天王入于成周。成周者何？东周也。其言入何？不嫌也。尹氏、召伯、毛伯以王子朝奔楚。</p>
<p class="subtitle1" >昭公二十七年</p>
<p class="normaltext" >春，公如齐。公至自齐，居于运。</p>
<p class="normaltext" >夏四月，吴弑其君僚。</p>
<p class="normaltext" >楚杀其大夫郤宛。</p>
<p class="normaltext" >秋，晋士鞅、宋乐祁犂、卫北宫喜、曹人、邾娄人、滕人会于扈。</p>
<p class="normaltext" >冬十月，曹伯午卒。</p>
<p class="normaltext" >邾娄快来奔。邾娄快者何？邾娄之大夫，邾娄无大夫也。此何以书？以近书也。</p>
<p class="normaltext" >公如齐，公至自齐，居于运。</p>
<p class="subtitle1" >昭公二十八年</p>
<p class="normaltext" >春，王三月，葬曹悼公。</p>
<p class="normaltext" >公如晋，次于乾侯。</p>
<p class="normaltext" >夏四月丙戌，郑伯宁卒。</p>
<p class="normaltext" >六月，葬郑定公。</p>
<p class="subtitle1" >昭公二十九年</p>
<p class="normaltext" >春，公至自乾侯，居于运。</p>
<p class="normaltext" >齐侯使高张来唁公。</p>
<p class="normaltext" >公如晋，次于乾侯。</p>
<p class="normaltext" >夏四月庚子，叔倪卒。</p>
<p class="normaltext" >秋七月。</p>
<p class="normaltext" >冬十月，运溃。邑不言溃，此其言溃何？郛之也。曷为郛之？君存焉尔。</p>
<p class="subtitle1" >昭公三十年</p>
<p class="normaltext" >春，王正月，公在乾侯。</p>
<p class="normaltext" >夏六月庚辰，晋侯去疾卒。</p>
<p class="normaltext" >秋八月，葬晋顷公。</p>
<p class="normaltext" >冬十有二月，吴灭徐，徐子章禹奔楚。</p>
<p class="subtitle1" >昭公三十一年</p>
<p class="normaltext" >春，王正月，公在乾侯。</p>
<p class="normaltext" >季孙隐如会晋荀栎于适历。</p>
<p class="normaltext" >夏四月丁巳，薛伯谷卒。</p>
<p class="normaltext" >晋侯使荀栎唁公于乾侯。</p>
<p class="normaltext" >秋，葬薛献公。</p>
<p class="normaltext" >冬，黑弓以滥来奔。文何以无邾娄？通滥也。曷为通滥？贤者子孙宜有地也。贤者孰谓？谓叔术也。何贤乎叔术？让国也。其让国奈何？当邾娄颜之时，邾娄女有为鲁夫人者，则未知其为武公与，懿公与？孝公幼，颜淫九公子于宫中，因以纳贼，则未知其为鲁公子与，邾娄公子与。臧氏之母，养公者也。君幼则宜有养者，大夫之妾，士之妻，则未知臧氏之母者曷为者也。养公者必以其子入养。臧氏之母闻有贼，以其子易公，抱公以逃，贼至凑公寝而弑之。臣有鲍广父与梁买子者闻有贼，趋而至，臧氏之母曰：“公不死也，在是，吾以吾子易公矣。”于是负孝公之周诉天子，天子为之诛颜而立叔术，反孝公于鲁。颜夫人者，妪盈女也，国色也。其言曰：“有能为我杀杀颜者，吾为其妻。”叔术为之杀杀颜者，而以为妻，有子焉谓之盱。夏父者，其所为有于颜者也。盱幼而皆爱之，食必坐二子于其侧而食之，有珍怪之食，盱必先取足焉。夏父曰：“以来，人未足而盱有余。”叔术觉焉，曰：“嘻！此诚尔国也夫！”起而致国于夏父，夏父受而中分之，叔术曰：“不可！”三分之，叔术曰：“不可！”四分之，叔术曰：“不可！”五分之，然后受之。公扈子者，邾娄之父兄也，习乎邾娄之故，其言曰：“恶有言人之国贤若此者乎！”诛颜之时，天子死，叔术起而致国于夏父。当此之时，邾娄人常被兵于周，曰：“何故死吾天子？”通滥则文何以无邾娄？天下未有滥也。天下未有滥，则其言以滥来奔何？叔术者，贤大夫也，绝之则为叔术不欲绝，不绝则世大夫也，大夫之义不得世，故于是推而通之也。</p>
<p class="normaltext" >十有二月辛亥朔，日有食之。</p>
<p class="subtitle1" >昭公三十二年</p>
<p class="normaltext" >春，王正月，公在乾侯。</p>
<p class="normaltext" >取阚。阚者何？邾娄之邑也。曷为不系乎邾娄？讳亟也。夏，吴伐越。</p>
<p class="normaltext" >秋七月。</p>
<p class="normaltext" >冬，仲孙何忌会晋韩不信，齐高张、宋仲几、卫世叔申、郑国参、曹人、莒人、邾娄人、薛人、杞人、小邾娄人城成周。</p>
<p class="normaltext" >十有二月己未，公薨于乾侯。</p>
</body></html>