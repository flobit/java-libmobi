<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷三</p>
<p class="title2" id="mllj1" >隐公下</p>
<p class="subtitle1" >隐公五年</p>
<p class="normaltext" >春，公观鱼于棠。何以书？讥。何讥尔？远也。公曷为远而观鱼？登来之也。百金之鱼公张之。登来之者何？美大之之辞也。棠者何？济上之邑也。</p>
<p class="normaltext" >夏四月，葬卫桓公。</p>
<p class="normaltext" >秋，卫师入盛。曷为或言率师或不言率师？将尊师众称某率师，将尊师少称将；将卑师众称师；将卑师少称入。君将不言率师，书其重者也。</p>
<p class="normaltext" >九月，考仲子之宫。考宫者何？考犹入室也，始祭仲子也。桓未君则曷为祭仲子？隐为桓立，故为桓祭其母也。然则何言尔？成公意也。初献六羽。初者何？始也。六羽者何？舞也。初献六羽何以书？讥。何讥尔？讥始僭诸公也。六羽之为僭奈何？天子八佾，诸公六，诸侯四。诸公者何？诸侯者何？天子三公称公，王者之后称公，其馀大国称侯，小国称伯、子、男。天子三公者何？天子之相也。天子之相则何以三？自陕而东者，周公主之，自陕而西者，召公主之，一相处乎内。始僭诸公昉于此乎？前此矣。前此则曷为始乎此？此僭诸公犹可言也，僭天子不可言也。</p>
<p class="normaltext" >邾娄人、郑人伐宋。</p>
<p class="normaltext" >螟，何以书？记灾也。</p>
<p class="normaltext" >冬十有二月辛巳，公子<img src="resource00002.jpg" class="tpzz" alt="alt"/>卒。</p>
<p class="normaltext" >宋人伐郑，围长葛。邑不言围，此其言围何？强也。</p>
<p class="subtitle1" >隐公六年</p>
<p class="normaltext" >春，郑人来输平。输平者何？输平犹堕成也。何言乎堕成？败其成也。曰：“吾成败矣。”吾与郑人末有成也。吾与郑人则曷为末有成？狐壤之战，隐公获焉。然则何以不言战？讳获也。</p>
<p class="normaltext" >夏五月辛酉，公会齐侯盟于艾。秋七月。此无事，何以书？春秋虽无事，首时过则书。首时过则何以书？春秋编年，四时具然后为年。</p>
<p class="normaltext" >冬，宋人取长葛。外取邑不书，此何以书？久也。</p>
<p class="subtitle1" >隐公七年</p>
<p class="normaltext" >春王三月，叔姬归于纪。滕侯卒。何以不名？微国也。微国则其称侯何？不嫌也。《春秋》贵贱不嫌同号，美恶不嫌同辞。</p>
<p class="normaltext" >夏，城中丘。中丘者何？内之邑也。城中丘何以书？以重书也。</p>
<p class="normaltext" >齐侯使其弟年来聘。其称弟何？母弟称弟，母兄称兄。</p>
<p class="normaltext" >秋，公伐邾娄。</p>
<p class="normaltext" >冬，天王使凡伯来聘，戎伐凡伯于楚丘以归。凡伯者何？天子之大夫也。此聘也，其言伐之何？执之也。执之则其言伐之何？大之也。曷为大之？不与夷狄之执中国也。其地何？大之也。</p>
<p class="subtitle1" >隐公八年</p>
<p class="normaltext" >春，宋公、卫侯遇于垂。</p>
<p class="normaltext" >三月，郑伯使宛来归邴。宛者何？郑之微者也。邴者何？郑汤沐之邑也。天子有事于泰山，诸侯皆从。泰山之下，诸侯皆有汤沐之邑焉。庚寅，我入邴。其言入何？难也。其日何？难也。其言我何？言我者非独我也，齐亦欲之。</p>
<p class="normaltext" >夏六月己亥，蔡侯考父卒。</p>
<p class="normaltext" >辛亥，宿男卒。</p>
<p class="normaltext" >秋七月庚午，宋公、齐侯、卫侯盟于瓦屋。</p>
<p class="normaltext" >八月，葬蔡宣公。卒何以名而葬不名？卒从正，而葬从主人。卒何以日而葬不日？卒赴而葬不告。</p>
<p class="normaltext" >九月辛卯，公及莒人盟于包来。公曷为与微者盟？称人则从不疑也。</p>
<p class="normaltext" >螟。</p>
<p class="normaltext" >冬十有二月，无骇卒。此展无骇也。何以不氏？疾始灭也，故终其身不氏。</p>
<p class="subtitle1" >隐公九年</p>
<p class="normaltext" >春，天王使南季来聘。</p>
<p class="normaltext" >三月癸酉，大雨震电。何以书？记异也。何异尔？不时也。</p>
<p class="normaltext" >庚辰，大雨雪。何以书？记异也。何异尔？俶甚也。</p>
<p class="normaltext" >侠卒。侠者何？吾大夫之未命者也。</p>
<p class="normaltext" >夏，城郎。</p>
<p class="normaltext" >秋七月。</p>
<p class="normaltext" >冬，公会齐侯于邴。</p>
<p class="subtitle1" >隐公十年</p>
<p class="normaltext" >春王二月，公会齐侯、郑伯于中丘。</p>
<p class="normaltext" >夏，翚帅师会齐人、郑人伐宋。此公子翚也，何以不称公子？贬。曷为贬？隐之罪人也。故终隐之篇贬也。</p>
<p class="normaltext" >六月壬戌，公败宋师于菅。辛未取郜，辛巳取防，取邑不日，此何以日？一月而再取也。何言乎一月而再取？甚之也。内大恶讳，此其言甚之何？《春秋》录内而略外，于外大恶书，小恶不书，于内大恶讳，小恶书。</p>
<p class="normaltext" >秋，宋人，卫人入郑。</p>
<p class="normaltext" >宋人、蔡人、卫人伐载，郑伯伐取之。其言伐取之何？易也。其易奈何？因其力也。因谁之力？因宋人、蔡人、卫人之力也。</p>
<p class="normaltext" >冬十月壬午、齐人、郑人入盛。</p>
<p class="subtitle1" >隐公十一年</p>
<p class="normaltext" >春，滕侯、薛侯来朝。其言朝何？诸侯来曰朝，大夫来曰聘。其兼言之何？微国也。</p>
<p class="normaltext" >夏五月，公会郑伯于祁黎。</p>
<p class="normaltext" >秋七月壬午，公及齐侯、郑伯入许。</p>
<p class="normaltext" >冬十有一月壬辰，公薨。何以不书葬？隐之也。何隐尔？弑也。弑则何以不书葬？《春秋》君弑，贼不讨，不书葬，以为无臣子也。子沈子曰：“君弑，臣不讨贼，非臣也。不复仇，非子也。葬，生者之事也。《春秋》君弑，贼不讨，不书葬，以为不系乎臣子也。公薨何以不地？不忍言也。隐何以无正月？隐将让乎桓，故不有其正月也。</p>
</body></html>