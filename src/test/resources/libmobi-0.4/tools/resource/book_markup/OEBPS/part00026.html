<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷二十五</p>
<p class="title2" id="mllj1" >定公上</p>
<p class="subtitle1" >定公元年</p>
<p class="normaltext" >春王。定何以无正月？正月者，正即位也。定无正月者，即位后也。即位何以后？昭公在外，得入不得入未可知也。曷为未可知？在季氏也。定、哀多微辞，主人习其读而问其传，则未知己之有罪焉尔。</p>
<p class="normaltext" >三月，晋人执宋仲几于京师。仲几之罪何？不蓑城也。其言于京师何？伯讨也。伯讨则其称人何？贬。曷为贬？不与大夫专执也。曷为不与？实与而文不与。文曷为不与？大夫之义，不得专执也。</p>
<p class="normaltext" >夏六月癸亥，公之丧至自乾侯。</p>
<p class="normaltext" >戊辰，公即位。癸亥，公之丧至自乾侯，则曷为以戊辰之日然后即位？正棺于两楹之间，然后即位。子沈子曰：“定君乎国，然后即位。”即位不日，此何以日？录乎内也。</p>
<p class="normaltext" >秋七月癸巳，葬我君昭公。</p>
<p class="normaltext" >九月，大雩。</p>
<p class="normaltext" >立炀宫。炀宫者何？炀公之宫也。立者何？立者不宜立也，立炀宫，非礼也。</p>
<p class="normaltext" >冬十月，陨霜杀菽。何以书？记异也。此灾菽也，曷为以异书？异大乎灾也。</p>
<p class="subtitle1" >定公二年</p>
<p class="normaltext" >春，王正月。</p>
<p class="normaltext" >夏五月壬辰，雉门及两观灾。其言雉门及两观灾何？两观微也。然则曷为不言雉门灾及两观，主灾者两观也。时灾者两观，则曷为后言之？不以微及大也。何以书？记灾也。</p>
<p class="normaltext" >秋，楚人伐吴。</p>
<p class="normaltext" >冬十月，新作雉门及两观。其言新作之何？修大也。修旧不书，此何以书？讥。何讥尔？不务乎公室也。</p>
<p class="subtitle1" >定公三年</p>
<p class="normaltext" >春，王正月，公如晋，至河乃复。</p>
<p class="normaltext" >三月辛卯，邾娄子穿卒。</p>
<p class="normaltext" >夏四月。</p>
<p class="normaltext" >秋，葬邾娄庄公。</p>
<p class="normaltext" >冬，仲孙何忌及邾娄子盟于枝。</p>
<p class="subtitle1" >定公四年</p>
<p class="normaltext" >春，王二月癸巳，陈侯吴卒。</p>
<p class="normaltext" >三月，公会刘子、晋侯、宋公、蔡侯、卫侯、陈子、郑伯、许男、曹伯、莒子、邾娄子、顿子、胡子、滕子、薛伯、杞伯、小邾娄子、齐国夏于召陵侵楚。</p>
<p class="normaltext" >夏四月庚辰，蔡公孙归姓帅师灭沈，以沈子嘉归，杀之。</p>
<p class="normaltext" >五月，公及诸侯盟于浩油。杞伯戊卒于会。</p>
<p class="normaltext" >六月，葬陈惠公。</p>
<p class="normaltext" >许迁于容城。</p>
<p class="normaltext" >秋七月，公至自会。</p>
<p class="normaltext" >刘卷卒。刘卷者何？天子之大夫也。外大夫不卒，此何以卒？我主之也。</p>
<p class="normaltext" >葬杞悼公。</p>
<p class="normaltext" >楚人围蔡。</p>
<p class="normaltext" >晋士鞅、卫孔圄帅师伐鲜虞。</p>
<p class="normaltext" >葬刘文公。外大夫不书葬。此何以书？录我主也。</p>
<p class="normaltext" >冬十有一月庚午，蔡侯以吴子及楚人战于伯莒，楚师败绩。吴何以称子？夷狄也，而忧中国。其忧中国奈何？伍子胥父诛乎楚，挟弓而去楚，以干阖庐。阖庐曰：“士之甚，勇之甚，将为之兴师而复仇于楚。”伍子胥复曰：“诸侯不为匹夫兴师，且臣闻之，事君犹事父也。亏君之义，复父之仇，臣不为也。”于是止。蔡昭公朝乎楚，有美裘焉，囊瓦求之，昭公不与，为是拘昭公于南郢数年，然后归之。于其归焉，用事乎河。曰：“天下诸侯，苟有能伐楚者，寡人请为之前列。”楚人闻之怒。为是兴师，使囊瓦将而伐蔡。蔡请救于吴，伍子胥复曰：“蔡非有罪也，楚人为无道，君如有忧中国之心，则若时可矣。”于是兴师而救蔡。曰：“事君犹事父也，此其为可以复仇奈何？”曰：“父不受诛，子复仇可也。父受诛，子复仇，推刃之道也，复仇不除害，朋友相卫，而不相迿，古之道也。”</p>
<p class="normaltext" >楚囊瓦出奔郑。</p>
<p class="normaltext" >庚辰，吴入楚。吴何以不称子？反夷狄也。其反夷狄奈何？君舍于君室，大夫舍于大夫室，盖妻楚王之母也。</p>
<p class="subtitle1" >定公五年</p>
<p class="normaltext" >春，王正月辛亥朔，日有食之。</p>
<p class="normaltext" >夏，归粟于蔡。孰归之？诸侯归之。曷为不言诸侯归之？离至不可得而序，故言我也。</p>
<p class="normaltext" >于越入吴。于越者何？越者何？于越者，未能以其名通也。越者，能以其名通也。</p>
<p class="normaltext" >六月丙申，季孙隐如卒。</p>
<p class="normaltext" >秋七月壬子，叔孙不敢卒。</p>
<p class="normaltext" >冬，晋士鞅帅师围鲜虞。</p>
</body></html>