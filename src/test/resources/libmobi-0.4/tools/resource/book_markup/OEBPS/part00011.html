<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷十</p>
<p class="title2" id="mllj1" >僖公上</p>
<p class="subtitle1" >僖公元年</p>
<p class="normaltext" >春，王正月，公何以不言即位？继弑君，子不言即位。此非子也，其称子何？臣子一例也。</p>
<p class="normaltext" >齐师、宋师、曹师次于聂北，救邢。救不言次，此其言次何？不及事也。不及事者何？邢已亡矣。孰亡之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之。曷为先言次而后言救？君也。君则其称师何？不与诸侯专封也。曷为不与？实与，而文不与。文曷为不与？诸侯之义不得专封也。诸侯之义不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。</p>
<p class="normaltext" >夏六月，邢迁于陈仪。迁者何？其意也。迁之者何？非其意也。</p>
<p class="normaltext" >齐师、宋师、曹师城邢。此一事也，曷为复言齐师、宋师、曹师？不复言师则无以知其为一事也。</p>
<p class="normaltext" >秋七月戊辰，夫人姜氏薨于夷，齐人以归。夷者何？齐地也。齐地则其言齐人以归何？夫人薨于夷，则齐人以归。夫人薨于夷，则齐人曷为以归？桓公召而缢杀之。</p>
<p class="normaltext" >楚人伐郑。</p>
<p class="normaltext" >八月，公会齐侯、宋公、郑伯、曹伯、邾娄人于朾。</p>
<p class="normaltext" >九月，公败邾娄师于缨。</p>
<p class="normaltext" >冬十月壬午，公子友帅师于麝，获莒挐。莒挐者何？莒大夫也。莒无大夫，此何以书？大季子之获也。何大乎季子之获？季子治内难以正，御外难以正。其御外难以正奈何？公子庆父弑闵公，走而之莒，莒人逐之，将由乎齐，齐人不纳，却反舍于汶水之上，使公子奚斯入请。季子曰：“公子不可以入，入则杀矣。”奚斯不忍反命于庆父，自南涘北面而哭。庆父闻之曰：“嘻！此奚斯之声也，诺已。”曰：“吾不得入矣。”于是抗辀经而死。莒人闻之曰：“吾已得子之贼矣，以求赂乎鲁。”鲁人不与，为是兴师而伐鲁，季子待之以偏战。</p>
<p class="normaltext" >十有二月丁巳，夫人氏之丧至自齐。夫人何以不称姜氏？贬。曷为贬？与弑公也，然则曷为不于弑焉贬？贬必于重者，莫重乎其以丧至也。</p>
<p class="subtitle1" >僖公二年</p>
<p class="normaltext" >春，王正月，城楚丘。孰城？城卫也。曷为不言城卫？灭也。孰灭之？盖狄灭之。曷为不言狄灭之？为桓公讳也。曷为为桓公讳？上无天子，下无方伯，天下诸侯有相灭亡者，桓公不能救，则桓公耻之也。然则孰城之？桓公城之。曷为不言桓公城之？不与诸侯专封也。曷为不与？实与而文不与。文曷为不与？诸侯之义，不得专封。诸侯之义，不得专封，则其曰实与之何？上无天子，下无方伯，天下诸侯有相灭亡者，力能救之，则救之可也。</p>
<p class="normaltext" >夏五月辛巳，葬我小君哀姜。哀姜者何？庄公之夫人也。</p>
<p class="normaltext" >虞师、晋师灭夏阳。虞微国也，曷为序乎大国之上？使虞首恶也。曷为使虞首恶？虞受赂，假灭国者道，以取亡焉。其受赂奈何？献公朝诸大夫而问焉，曰：“寡人夜者寝而不寐，其意也何？”诸大夫有进对者曰：“寝不安与？其诸侍御有不在侧者与？”献公不应。荀息进曰：“虞、郭见与？”献公揖而进之，遂与之入而谋曰：“吾欲攻郭，则虞救之，攻虞则郭救之，如之何？愿与子虑之。”荀息对曰：“君若用臣之谋，则今日取郭，而明日取虞尔，君何忧焉？”献公曰：“然则奈何？”荀息曰：“请以屈产之乘，与垂棘之白璧往，必可得也。则宝出之内藏，藏之外府，马出之内厩，系之外厩尔，君何丧焉？”献公曰：“诺。虽然，宫之奇存焉，如之何？”荀息曰：“宫之奇知则知矣。虽然，虞公贪而好宝，见宝必不从其言，请终以往。”于是终以往，虞公见宝许诺。宫之奇果谏：“记曰：‘唇亡则齿寒。’虞、郭之相救，非相为赐，则晋今日取郭，而明日虞从而亡尔，君请勿许也。”虞公不从其言，终假之道以取郭。还四年，反取虞。虞公抱宝牵马而至。荀息见曰：“臣之谋何如？”献公曰：“子之谋则已行矣，宝则吾宝也，虽然，吾马之齿亦已长矣。”盖戏之也。夏阳者何？郭之邑也。曷为不系于郭？国之也，曷为国之？君存焉尔。</p>
<p class="normaltext" >秋九月，齐侯、宋公、江人、黄人盟于贯泽。江人、黄人者何？远国之辞也。远国至矣，则中国曷为独言齐、宋？至尔大国言齐、宋，远国言江、黄，则以其余为莫敢不至也。</p>
<p class="normaltext" >冬十月，不雨。何以书？记异也。</p>
<p class="normaltext" >楚人侵郑。</p>
<p class="subtitle1" >僖公三年</p>
<p class="normaltext" >春，王正月，不雨。</p>
<p class="normaltext" >夏四月，不雨。何以书？记异也。</p>
<p class="normaltext" >徐人取舒。其言取之何？易也。</p>
<p class="normaltext" >六月，雨。其言六月雨何？上雨而不甚也。</p>
<p class="normaltext" >秋，齐侯、宋公、江人、黄人会于阳谷。此大会也，曷为末言尔？桓公曰：“无障谷，无贮粟，无易树子，无以妾为妻。”</p>
<p class="normaltext" >冬，公子友如齐莅盟。莅盟者何？往盟乎彼也。其言来盟者何？来盟于我也。</p>
<p class="normaltext" >楚人伐郑。</p>
<p class="subtitle1" >僖公四年</p>
<p class="normaltext" >春，王正月，公会齐侯、宋公、陈侯、卫侯、郑伯、许男、曹伯侵蔡，蔡溃。溃者何？下叛上也。国曰溃，邑曰叛。遂伐楚，次于陉。其言次于陉何？有俟也。孰俟？俟屈完也。</p>
<p class="normaltext" >夏，许男新臣卒。</p>
<p class="normaltext" >楚屈完来盟于师，盟于召陵。屈完者何？楚大夫也。何以不称使？尊屈完也。曷为尊屈完？以当桓公也。其言盟于师、盟于召陵何？师在召陵也。师在召陵，则曷为再言盟？喜服楚也。何言乎喜服楚？楚有王者则后服，无王者则先叛。夷狄也。而亟病中国，南夷与北狄交。中国不绝若线，桓公救中国，而攘夷狄，卒怗荆，以此为王者之事也。其言来何？与桓为主也。前此者有事矣，后此者有事矣，则曷为独于此焉？与桓公为主，序绩也。</p>
<p class="normaltext" >齐人执陈袁涛涂。涛涂之罪何？辟军之道也。其辟军之道奈何？涛涂谓桓公曰：“君既服南夷矣，何不还师滨海而东，服东夷且归。”桓公曰：“诺。”于是还师滨海而东，大陷于沛泽之中。顾而执涛涂。执者曷为或称侯？或称人？称侯而执者，伯讨也。称人而执者，非伯讨也。此执有罪，何以不得为伯讨？古者周公东征则西国怨，西征则东国怨。桓公假途于陈而伐楚，则陈人不欲其反由己者，师不正故也。不修其师而执涛涂，古人之讨，则不然也。</p>
<p class="normaltext" >秋，及江人、黄人伐陈。</p>
<p class="normaltext" >八月，公至自伐楚。楚已服矣，何以致伐？楚叛盟也。</p>
<p class="normaltext" >葬许缪公。</p>
<p class="normaltext" >冬十有二月，公孙慈帅师会齐人、宋人、卫人、郑人、许人、曹人侵陈。</p>
<p class="subtitle1" >僖公五年</p>
<p class="normaltext" >春，晋侯杀其世子申生。曷为直称晋侯以杀？杀世子，母弟直称君者，甚之也。</p>
<p class="normaltext" >杞伯姬来，朝其子。其言来朝其子何？内辞也，与其子俱来朝也。</p>
<p class="normaltext" >夏，公孙慈如牟。</p>
<p class="normaltext" >公及齐侯、宋公、陈侯、卫侯、郑伯、许男、曹伯会王世子于首戴。曷为殊会王世子？世子贵也，世子犹世世子也。</p>
<p class="normaltext" >秋八月，诸侯盟于首戴。诸侯何以不序？一事而再见者，前目而后凡也。郑伯逃归不盟。其言逃归不盟者何？不可使盟也。不可使盟，则其言逃归何？鲁子曰：“盖不以寡犯众也。”</p>
<p class="normaltext" >楚人灭弦。弦子奔黄。</p>
<p class="normaltext" >九月戊申朔，日有食之。</p>
<p class="normaltext" >冬，晋人执虞公。虞已灭矣，其言执之何？不与灭也。曷为不与灭？灭者亡国之善辞也，灭者上下之同力者也。</p>
<p class="subtitle1" >僖公六年</p>
<p class="normaltext" >春，王正月。</p>
<p class="normaltext" >夏，公会齐侯、宋会、陈侯、卫侯、曹伯伐郑，围新城。邑不言围，此其言围何？强也。</p>
<p class="normaltext" >秋，楚人围许，诸侯遂救许。</p>
<p class="normaltext" >冬，公至自伐郑。</p>
<p class="subtitle1" >僖公七年</p>
<p class="normaltext" >春，齐人伐郑。</p>
<p class="normaltext" >夏，小邾娄子来朝。</p>
<p class="normaltext" >郑杀其大夫申侯。其称国以杀何？称国以杀者，君杀大夫之辞也。</p>
<p class="normaltext" >秋七月，公会齐侯、宋公、陈世子款、郑世子华，盟于宁毋。</p>
<p class="normaltext" >曹伯般卒。</p>
<p class="normaltext" >公子友如齐。</p>
<p class="normaltext" >冬，葬曹昭公。</p>
</body></html>