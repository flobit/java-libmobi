<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷十七</p>
<p class="title2" id="mllj1" >成公上</p>
<p class="subtitle1" >成公元年</p>
<p class="normaltext" >春，王正月，公即位。</p>
<p class="normaltext" >二月辛酉，葬我君宣公。</p>
<p class="normaltext" >无冰。</p>
<p class="normaltext" >三月，作丘甲。何以书？讥。何讥尔？讥始丘使也。</p>
<p class="normaltext" >夏，臧孙许及晋侯盟于赤棘。</p>
<p class="normaltext" >秋，王师败绩于贸戎。孰败之？ 盖晋败之，或曰贸戎败之。然则曷为不言晋败之？王者无敌，莫敢当也。</p>
<p class="normaltext" >冬十月。</p>
<p class="subtitle1" >成公二年</p>
<p class="normaltext" >春，齐侯伐我北鄙。</p>
<p class="normaltext" >夏四月丙戌，卫孙良夫帅师及齐师战于新筑，卫师败绩。</p>
<p class="normaltext" >六月癸酉，季孙行父、臧孙许、叔孙侨如、公孙婴齐帅师会晋郤克、卫孙良夫、曹公子手及齐侯战于鞌，齐师败绩。曹无大夫，公子手何以书？忧内也。</p>
<p class="normaltext" >秋七月，齐侯使国佐如师。己酉，及国佐盟于袁娄。君不使乎大夫，此其行使乎大夫何？佚获也。其佚获奈何？师还齐侯，晋郤克投戟逡巡 再拜稽首马前。逢丑父者，顷公之车右也，面目与顷公相似，衣服与顷公相似，代顷公当左。使顷公取饮，顷公操饮而至，曰：“革取清者。”顷公用是佚而不反。逢丑父曰：“吾赖社稷之神灵，吾君已免矣。”郤克曰：“欺三军者其法奈何？”曰：“法斮。”于是斮逢丑父。己酉，及齐国佐盟于袁娄。曷为不盟于师而盟于袁娄？前此者，晋郤克与臧孙许同时而聘于齐。萧同侄子者，齐君之母也，踊于棓而窥客，则客或跛或眇，于是使跛者迓跛者，使眇者迓眇者。二大夫出，相与踦闾而语，移日然后相去。齐人皆曰：“患之起必自此始！”二大夫归，相与率师为鞌之战，齐师大败。齐侯使国佐如师，克曰：“与我纪侯之，反鲁、卫之侵地，使耕者东亩，且以萧同侄子为质，则吾舍子矣。”国佐曰：“与我纪侯之甗，请诺。反鲁、卫之侵地，请诺。使耕者东亩，是则土齐也。萧同侄子者，齐君之母也，齐君之母，犹晋君之母也，不可。请战，一战不胜请再，再战不胜请三，三战不胜，则齐国尽子之有也，何必以萧同侄子为质？”揖而去之。郤克眣鲁、卫之使，使以其辞而为之请，然后许之。逮于袁娄而与之盟。</p>
<p class="normaltext" >八月壬午，宋公鲍卒。</p>
<p class="normaltext" >庚寅，卫侯遫卒。</p>
<p class="normaltext" >取汶阳田。汶阳田者何？鞌之赂也。</p>
<p class="normaltext" >冬，楚师、郑师侵卫。</p>
<p class="normaltext" >十有一月，公会楚公子婴齐于蜀。</p>
<p class="normaltext" >丙申，公及楚人、秦人、宋人、陈人、卫人、郑人、齐人、曹人、邾娄人、薛人、郐人盟于蜀。此楚公子婴齐也，其称人何？得一贬焉尔。</p>
<p class="subtitle1" >成公三年</p>
<p class="normaltext" >春，王正月，公会晋侯、宋公、卫侯、曹伯伐郑。</p>
<p class="normaltext" >辛亥，葬卫缪公。</p>
<p class="normaltext" >二月，公至自伐郑。</p>
<p class="normaltext" >甲子，新宫灾，三日哭。新宫者何？宣公之宫也。宣宫则曷为谓之新宫？不忍言也。其言三日哭何？庙灾三日哭，礼也。新宫灾何以书？记灾也。</p>
<p class="normaltext" >乙亥，葬宋文公。</p>
<p class="normaltext" >夏，公如晋。</p>
<p class="normaltext" >郑公子去疾帅师伐许。</p>
<p class="normaltext" >公至自晋。</p>
<p class="normaltext" >秋，叔孙侨如率师围棘。棘者何？汶阳之不服邑也。其言围之何？不听也。</p>
<p class="normaltext" >大雩。</p>
<p class="normaltext" >晋郤克、卫孙良夫伐将咎如。</p>
<p class="normaltext" >冬，十有一月，晋侯使荀庚来聘。</p>
<p class="normaltext" >卫侯使孙良夫来聘。</p>
<p class="normaltext" >丙午，及荀庚盟。</p>
<p class="normaltext" >丁未，及孙良夫盟，此聘也，其言盟何？聘而言盟者，寻旧盟也。</p>
<p class="normaltext" >郑伐许。</p>
<p class="subtitle1" >成公四年</p>
<p class="normaltext" >春，宋公使华元来聘。</p>
<p class="normaltext" >三月壬申，郑伯坚卒。</p>
<p class="normaltext" >杞伯来朝。</p>
<p class="normaltext" >夏四月甲寅，臧孙许卒。</p>
<p class="normaltext" >公如晋。</p>
<p class="normaltext" >葬郑襄公。</p>
<p class="normaltext" >秋，公至自晋。</p>
<p class="normaltext" >冬，城运。</p>
<p class="normaltext" >郑伯伐许。</p>
<p class="subtitle1" >成公五年</p>
<p class="normaltext" >春，王正月，杞叔姬来归。</p>
<p class="normaltext" >仲孙蔑如宋。</p>
<p class="normaltext" >夏，叔孙侨如会晋荀秀于谷。</p>
<p class="normaltext" >梁山崩。梁山者何？河上之山也。梁山崩何以书？记异也。何异尔？大也。何大尔？梁山崩，壅河三日不<img src="resource00016.jpg" class="tpzz" alt="alt"/>。外异不书，此何以书？为天下记异也。</p>
<p class="normaltext" >秋大水。</p>
<p class="normaltext" >冬，十有一月己酉，天王崩。</p>
<p class="normaltext" >十有二月己丑，公会晋侯、齐侯、宋公、卫侯、郑伯、曹伯、邾娄子、杞伯同盟于虫牢。</p>
<p class="subtitle1" >成公六年</p>
<p class="normaltext" >春，王正月，公至自会。</p>
<p class="normaltext" >二月辛巳，立武宫。武宫者何？武公之宫也。立者何？立者不宜立也。立武宫，非礼也。</p>
<p class="normaltext" >取<img src="resource00017.jpg" class="tpzz" alt="alt"/>。<img src="resource00017.jpg" class="tpzz" alt="alt"/>者何？邾娄之邑也。曷为不系于邾娄？讳亟也。</p>
<p class="normaltext" >卫孙良夫率师侵宋。</p>
<p class="normaltext" >夏六月，邾娄子来朝。</p>
<p class="normaltext" >公孙婴齐如晋。</p>
<p class="normaltext" >壬申，郑伯费卒。</p>
<p class="normaltext" >秋，仲孙蔑、叔孙侨如率师侵宋。</p>
<p class="normaltext" >楚公子婴齐率师伐郑。</p>
<p class="normaltext" >冬，季孙行父如晋。</p>
<p class="normaltext" >晋栾书率师侵郑。</p>
<p class="subtitle1" >成公七年</p>
<p class="normaltext" >春，王正月，鼷鼠食郊牛角。改卜牛，鼷鼠又食其角，乃免牛。</p>
<p class="normaltext" >吴伐郯。</p>
<p class="normaltext" >夏五月，曹伯来朝。</p>
<p class="normaltext" >不郊，犹三望。</p>
<p class="normaltext" >秋，楚公子婴齐率师伐郑。</p>
<p class="normaltext" >公会晋侯、齐侯、宋公、卫侯、曹伯、莒子、邾娄子、杞伯救郑。八月戊辰，同盟于马陵。公至自会。</p>
<p class="normaltext" >吴入州来。</p>
<p class="normaltext" >冬，大雩。</p>
<p class="normaltext" >卫孙林父出奔晋。</p>
<p class="subtitle1" >成公八年</p>
<p class="normaltext" >春，晋侯使韩穿来言汶阳之田，归之于齐。来言者何？内辞也，胁我使我归之也。曷为使我归之？鞌之战，齐师大败，齐侯归，吊死视疾，七年不饮酒、不食肉。晋侯闻之曰：“嘻！奈何使人之君七年不饮酒、不食肉，请皆反其所取侵地。”</p>
<p class="normaltext" >晋栾书帅师侵蔡。</p>
<p class="normaltext" >公孙婴齐如莒。</p>
<p class="normaltext" >宋公使华元来聘。</p>
<p class="normaltext" >夏，宋公使公孙寿来纳币。纳币不书，此何以书？录伯姬也。</p>
<p class="normaltext" >晋杀其大夫赵同、赵括。</p>
<p class="normaltext" >秋七月，天子使召伯来锡公命。其称天子何？元年春王正月，正也，其余皆通矣。</p>
<p class="normaltext" >冬十月癸卯，杞叔姬卒。</p>
<p class="normaltext" >晋侯使士燮来聘。</p>
<p class="normaltext" >叔孙侨如会晋士燮、齐人、邾娄人伐郯。</p>
<p class="normaltext" >卫人来媵。媵不书，此何以书？录伯姬也。</p>
<p class="subtitle1" >成公九年</p>
<p class="normaltext" >春，王正月，杞伯来逆叔姬之丧以归。杞伯曷为来逆叔姬之丧以归？内辞也，胁而归之也。</p>
<p class="normaltext" >公会晋侯、齐侯、宋公、卫侯、郑伯、曹伯、莒子、杞伯同盟于蒲。公至自会。</p>
<p class="normaltext" >二月，伯姬归于宋。</p>
<p class="normaltext" >夏，季孙行父如宋致女。未有言致女者，此其言致女何？录伯姬也。</p>
<p class="normaltext" >晋人来媵。媵不书，此何以书？录伯姬也。</p>
<p class="normaltext" >秋七月丙子，齐侯无野卒。</p>
<p class="normaltext" >晋人执郑伯。</p>
<p class="normaltext" >晋栾书帅师伐郑。</p>
<p class="normaltext" >冬十有一月，葬齐顷公。</p>
<p class="normaltext" >楚公子婴齐帅师伐莒。庚申，莒溃。</p>
<p class="normaltext" >楚人入运。</p>
<p class="normaltext" >秦人、白狄伐晋。</p>
<p class="normaltext" >郑人围许。</p>
<p class="normaltext" >城中城。</p>
<p class="subtitle1" >成公十年</p>
<p class="normaltext" >春，卫侯之弟黑背率师侵郑。</p>
<p class="normaltext" >夏四月，五卜郊不从，乃不郊。其言乃不郊何？不免牲，故言乃不郊也。</p>
<p class="normaltext" >五月，公会晋侯、齐侯、宋公、卫侯、曹伯伐郑。</p>
<p class="normaltext" >齐人来媵，媵不书，此何以书？录伯姬也。三国来媵非礼也，曷为皆以录伯姬之辞言之？妇人以众多为侈也。</p>
<p class="normaltext" >丙午，晋侯獳卒。</p>
<p class="normaltext" >秋七月。</p>
<p class="normaltext" >公如晋。</p>
</body></html>