<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷十三</p>
<p class="title2" id="mllj1" >文公上</p>
<p class="subtitle1" >文公元年</p>
<p class="normaltext" >春，王正月，公即位。</p>
<p class="normaltext" >三月癸亥朔，日有食之。</p>
<p class="normaltext" >天王使叔服来会葬。其言来会葬何？会葬礼也。</p>
<p class="normaltext" >夏四月丁巳，葬我君僖公。</p>
<p class="normaltext" >天王使毛伯来锡公命。锡者何？赐也。命者何？加我服也。</p>
<p class="normaltext" >晋侯伐卫。</p>
<p class="normaltext" >叔孙得臣如京师。</p>
<p class="normaltext" >卫人伐晋。</p>
<p class="normaltext" >秋，公孙敖会晋侯于戚。</p>
<p class="normaltext" >冬十月丁未，楚世子商臣弑其君髡。</p>
<p class="normaltext" >公孙敖如齐。</p>
<p class="subtitle1" >文公二年</p>
<p class="normaltext" >春，王二月甲子，晋侯及秦师战于彭衙，秦师败绩。</p>
<p class="normaltext" >丁丑，作僖公主。作僖公主者何？为僖公作主也。主者曷用？虞主用桑，练主用栗。用栗者，藏主也。作僖公主何以书？ 讥。何讥尔？不时也。其不时奈何？欲久丧而后不能也。</p>
<p class="normaltext" >三月乙巳，及晋处父盟。此晋阳处父也，何以不氏？讳与大夫盟也。</p>
<p class="normaltext" >夏六月，公孙敖会宋公、陈侯、郑伯、晋士觳盟于垂敛。</p>
<p class="normaltext" >自十有二月不雨，至于秋七月。何以书？记异也。大旱以灾书，此亦旱也，曷为以异书？大旱之日短而云灾，故以灾书。此不雨之日长而无灾，故以异书也。</p>
<p class="normaltext" >八月丁卯，大事于大庙，跻僖公。大事者何？大祫也。大祫者何？合祭也。其合祭奈何？毁庙之主陈于大祖，未毁庙之主皆升，合食于大祖，五年而再殷祭。跻者何？升也。何言乎升僖公？讥。何讥尔？逆祀也。其逆祀奈何？先祢而后祖也。</p>
<p class="normaltext" >冬，晋人、宋人、陈人、郑人伐秦。</p>
<p class="normaltext" >公子遂如齐纳币。纳币不书，此何以书？讥。何讥尔？讥丧娶也。娶在三年之外，则何讥乎丧娶？三年之内不图婚。吉禘于庄公，讥。然则曷为不于祭焉讥？三年之恩疾矣，非虚加之也。以人心为皆有之。以人心为皆有之，则曷为独于娶焉讥？娶者大吉也，非常吉也。</p>
<p class="normaltext" >其为吉者主于己，以为有人心焉者，则宜于此焉变矣。</p>
<p class="subtitle1" >文公三年</p>
<p class="normaltext" >春，王正月，叔孙得臣会晋人、宋人、陈人、卫人、郑人伐沈。沈溃。</p>
<p class="normaltext" >夏五月，王子虎卒。王子虎者何？天子之大夫也。外大夫不卒，此何以卒？新使乎我也。</p>
<p class="normaltext" >秦人伐晋。</p>
<p class="normaltext" >秋，楚人围江。</p>
<p class="normaltext" >雨螽于宋。雨螽者何？死而坠也。何以书？记异也。外异不书，此何以书？为王者之后记异也。</p>
<p class="normaltext" >冬，公如晋。十有二月己巳，公及晋侯盟。</p>
<p class="normaltext" >晋阳处父帅师伐楚救江。此伐楚也，其言救江何？为谖也。其为谖奈何？伐楚为救江也。</p>
<p class="subtitle1" >文公四年</p>
<p class="normaltext" >春，公至自晋。</p>
<p class="normaltext" >夏，逆妇姜于齐。其谓之逆妇姜于齐何？略之也。高子曰：“娶乎大夫者，略之也。”</p>
<p class="normaltext" >狄侵齐。</p>
<p class="normaltext" >秋，楚人灭江。</p>
<p class="normaltext" >晋侯伐秦。</p>
<p class="normaltext" >卫侯使宁俞来聘。</p>
<p class="normaltext" >冬十有一月壬寅，夫人风氏薨。</p>
<p class="subtitle1" >文公五年</p>
<p class="normaltext" >春，王正月，王使荣叔归含且赗。含者何？口实也。其言归含且赗何？兼之，兼之非礼也。</p>
<p class="normaltext" >三月辛亥，葬我小君成风。成风者何？僖公之母也。王使召伯来会葬。</p>
<p class="normaltext" >夏，公孙敖如晋。葬晋襄公。</p>
<p class="normaltext" >秦人入鄀。</p>
<p class="normaltext" >秋，楚人灭六。</p>
<p class="normaltext" >冬十月甲申，许男业卒。</p>
<p class="subtitle1" >文公六年</p>
<p class="normaltext" >春，葬许僖公。</p>
<p class="normaltext" >夏，季孙行父如陈。</p>
<p class="normaltext" >秋，季孙行父如晋。</p>
<p class="normaltext" >八月乙亥，晋侯讙卒。</p>
<p class="normaltext" >冬十月，公子遂如晋。</p>
<p class="normaltext" >晋杀其大夫阳处父。</p>
<p class="normaltext" >晋狐射姑出奔狄。晋杀其大夫阳处父，则狐射姑曷为出奔？射姑杀也。射姑杀则其称国以杀何？君漏言也。其漏言奈何？君将使射姑将。阳处父谏曰：“射姑民众不说，不可使将。”于是废将。阳处父出，射姑入。君谓射姑曰：“阳处父言曰：‘射姑民众不说，不可使将。’”射姑怒，出刺阳处父于朝而走。</p>
<p class="normaltext" >闰月不告月，犹朝于庙。不告月者何？不告朔也。曷为不告朔？天无是月也。闰月矣，何以谓之天无是月？非常月也。犹者何？通可以已也。</p>
<p class="subtitle1" >文公七年</p>
<p class="normaltext" >春，公伐邾娄。</p>
<p class="normaltext" >三月甲戌，取须朐。取邑不日，此何以日？内辞也，使若他人然。</p>
<p class="normaltext" >遂城<img src="resource00004.jpg" class="tpzz" alt="alt"/>。</p>
<p class="normaltext" >夏四月，宋公王臣卒。</p>
<p class="normaltext" >宋人杀其大夫，何以不名？宋三世无大夫，三世内娶也。</p>
<p class="normaltext" >戊子，晋人及秦人战于令狐。晋先昧以师奔秦。此偏战也，何以不言师败绩？敌也。此晋先昧也，其称人何？贬。曷为贬？外也。其外奈何？以师外也。何以不言出？遂在外也。</p>
<p class="normaltext" >狄侵我西鄙。</p>
<p class="normaltext" >秋八月，公会诸侯、晋大夫盟于扈。诸侯何以不序？大夫何以不名？公失序也。公失序奈何？诸侯不可使与公盟，眣晋大夫使与公盟也。</p>
<p class="normaltext" >冬，徐伐莒。</p>
<p class="normaltext" >公孙敖如莒莅盟。</p>
<p class="subtitle1" >文公八年</p>
<p class="normaltext" >春，王正月。</p>
<p class="normaltext" >夏四月。</p>
<p class="normaltext" >秋八月戊申，天王崩。</p>
<p class="normaltext" >冬十月壬午，公子遂会晋赵盾，盟于衡雍。乙酉，公子遂会伊雒戎盟于暴。</p>
<p class="normaltext" >公孙敖如京师，不至复。丙戌，奔莒。不至复者何？不至复者，内辞也，不可使往也。不可使往则其言如京师何？遂公意也。何以不言出？遂在外也。</p>
<p class="normaltext" ><img src="resource00009.jpg" class="tpzz" alt="alt"/>。</p>
<p class="normaltext" >宋人杀其大夫司马。宋司城来奔。司马者何？司城者何？皆官举也。曷为皆官举？宋三世无大夫，三世内娶也。</p>
<p class="title3" >文公九年</p>
<p class="normaltext" >春，毛伯来求金。毛伯者何？天子之大夫也。何以不称使？当丧未君也。逾年矣，何以谓之未君？即位矣而未称王也。未称王何以知其即位？以诸侯之逾年即位，亦知天子之逾年即位也。以天子三年然后称王，亦知诸侯于其封内三年称子也。逾年称公矣，则曷为于其封内三年称子？缘民臣之心不可一日无君，缘终始之义，一年不二君，不可旷年无君。缘孝子之心，则三年不忍当也。毛伯来求金何以书？讥。何讥尔？王者无求，求金非礼也。然则是王者与？曰：“非也。”非王者则曷为谓之王者？王者无求，曰：“是子也。继文王之体，守文王之法度，文王之法无求而求。故讥之也。”</p>
<p class="normaltext" >夫人姜氏如齐。</p>
<p class="normaltext" >二月，叔孙得臣如京师。</p>
<p class="normaltext" >辛丑，葬襄王。王者不书葬，此何以书？不及时书。过时书，我有往者则书。</p>
<p class="normaltext" >晋人杀其大夫先都。</p>
<p class="normaltext" >三月，夫人姜氏至自齐。</p>
<p class="normaltext" >晋人杀其大夫士觳及箕郑父。</p>
<p class="normaltext" >楚人伐郑。</p>
<p class="normaltext" >公子遂会晋人、宋人、卫人、许人救郑。</p>
<p class="normaltext" >夏，狄侵齐。</p>
<p class="normaltext" >秋八月，曹伯襄卒。</p>
<p class="normaltext" >九月癸酉，地震。地震者何？动地也。何以书？记异也。</p>
<p class="normaltext" >冬，楚子使椒来聘。椒者何？楚大夫也。楚无大夫？此何以书？始有大夫也。始有大夫，则何以不氏？许夷狄者不一而足也。</p>
<p class="normaltext" >秦人来归僖公、成风之襚。其言僖公、成风何？兼之。兼之非礼也。曷为不言及成风？成风尊也。</p>
<p class="normaltext" >葬曹共公。</p>
</body></html>