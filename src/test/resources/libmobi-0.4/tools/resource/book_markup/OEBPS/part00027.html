<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷二十六</p>
<p class="title2" id="mllj1" >定公下</p>
<p class="subtitle1" >定公六年</p>
<p class="normaltext" >春，王正月癸亥，郑游遫帅师灭许，以许男斯归。</p>
<p class="normaltext" >二月，公侵郑。公至自侵郑。</p>
<p class="normaltext" >夏，季孙斯、仲孙何忌如晋。</p>
<p class="normaltext" >秋，晋人执宋行人乐祁犂。</p>
<p class="normaltext" >冬，城中城。</p>
<p class="normaltext" >季孙斯、仲孙忌帅师围运。此仲孙何忌也，曷为谓之仲孙忌？讥二名，二名非礼也。</p>
<p class="subtitle1" >定公七年</p>
<p class="normaltext" >春，王正月。</p>
<p class="normaltext" >夏四月。</p>
<p class="normaltext" >秋，齐侯、郑伯盟于咸。</p>
<p class="normaltext" >齐人执卫行人北宫结以侵卫。</p>
<p class="normaltext" >齐侯、卫侯盟于沙泽。</p>
<p class="normaltext" >大雩。</p>
<p class="normaltext" >齐国夏帅师伐我西鄙。</p>
<p class="normaltext" >九月，大雩。</p>
<p class="normaltext" >冬十月。</p>
<p class="subtitle1" >定公八年</p>
<p class="normaltext" >春，王正月，公侵齐。公至自侵齐。</p>
<p class="normaltext" >二月，公侵齐。三月，公至自侵齐。</p>
<p class="normaltext" >曹伯露卒。</p>
<p class="normaltext" >夏，齐国夏帅师伐我西鄙。</p>
<p class="normaltext" >公会晋师于瓦。公至自瓦。</p>
<p class="normaltext" >秋七月戊辰，陈侯柳卒。</p>
<p class="normaltext" >晋赵鞅帅师侵郑，遂侵卫。</p>
<p class="normaltext" >葬曹靖公。</p>
<p class="normaltext" >九月，葬陈怀公。</p>
<p class="normaltext" >季孙斯、仲孙何忌帅师侵卫。</p>
<p class="normaltext" >冬，卫侯、郑伯盟于曲濮。</p>
<p class="normaltext" >从祀先公。从祀者何？顺祀也。文公逆祀，去者三人。定公顺祀，叛者五人。</p>
<p class="normaltext" >盗窃宝玉、大弓。盗者孰谓？谓阳虎也。阳虎者曷为者也？季氏之宰也。季氏之宰则微者也，恶乎得国宝而窃之？阳虎专季氏，季氏专鲁国，阳虎拘季孙，孟氏与叔孙氏迭而食之。睋而锓其板曰：“某月某日，将杀我于蒲圃，力能救我则于是。”至乎日若时而出，临南者，阳虎之出也，御之。于其乘焉，季孙谓临南曰：“以季氏之世世有子，子可以不免我死乎。”临南曰：“有力不足，臣何敢不勉。”阳越者，阳虎之从弟也，为右。诸阳之从者，车数十乘，至于孟衢，临南投策而坠之，阳越下取策，临南<img src="resource00023.jpg" class="tpzz" alt="alt"/>马，而由乎孟氏，阳虎从而射之，矢著于庄门。然而，甲起于琴如。弑不成，却反舍于郊，皆说然息。或曰：“弑千乘之主而不克，舍此可乎？”阳虎曰：“夫孺子得国而已，如丈夫何？”睋而曰：“彼哉！彼哉！趣驾。”既驾，公敛处父帅师而至，<img src="resource00024.jpg" class="tpzz" alt="alt"/>然后得免，自是走之晋。宝者何？璋判白，弓绣质，龟青纯。</p>
<p class="subtitle1" >定公九年</p>
<p class="normaltext" >春，王正月。</p>
<p class="normaltext" >夏四月戊申，郑伯囆卒。</p>
<p class="normaltext" >得宝玉、大弓，何以书？国宝也。丧之书，得之书。</p>
<p class="normaltext" >六月，葬郑献公。</p>
<p class="normaltext" >秋，齐侯、卫侯次于五氏。</p>
<p class="normaltext" >秦伯卒。</p>
<p class="normaltext" >冬，葬秦哀公。</p>
<p class="subtitle1" >定公十年</p>
<p class="normaltext" >春，王三月，及齐平。</p>
<p class="normaltext" >夏，公会齐侯于颊谷。公至自颊谷。</p>
<p class="normaltext" >晋赵鞅帅师围卫。</p>
<p class="normaltext" >齐人来归运、讙、龟阴田。齐人曷为来归运、讙、龟阴田？孔子行乎季孙，三月不违，齐人为是来归之。</p>
<p class="normaltext" >叔孙州仇、仲孙何忌帅师围郈。</p>
<p class="normaltext" >秋，叔孙州仇，仲孙何忌帅师围费。</p>
<p class="normaltext" >宋乐世心出奔曹。</p>
<p class="normaltext" >宋公子池出奔陈。</p>
<p class="normaltext" >冬，齐侯、卫侯、郑游遫会于鞌。</p>
<p class="normaltext" >叔孙州仇如齐。</p>
<p class="normaltext" >齐公之弟辰暨宋仲佗、石<img src="resource00002.jpg" class="tpzz" alt="alt"/>出奔陈。</p>
<p class="subtitle1" >定公十一年</p>
<p class="normaltext" >春，宋公之弟辰及仲佗、石<img src="resource00002.jpg" class="tpzz" alt="alt"/>、公子池自陈入于萧以叛。</p>
<p class="normaltext" >夏四月。</p>
<p class="normaltext" >秋，宋乐世心自曹入于萧。</p>
<p class="normaltext" >冬，及郑平。</p>
<p class="normaltext" >叔还如郑莅盟。</p>
<p class="subtitle1" >定公十二年</p>
<p class="normaltext" >春，薛伯定卒。</p>
<p class="normaltext" >夏，葬薛襄公。</p>
<p class="normaltext" >叔孙州仇帅师堕郈。</p>
<p class="normaltext" >卫公孟<img src="resource00002.jpg" class="tpzz" alt="alt"/>帅师伐曹。</p>
<p class="normaltext" >季孙斯、仲孙何忌帅师堕费。曷为帅师堕郈、帅师堕费？孔子行乎季孙，三月不违，曰：“家不藏甲，邑无百雉之城。”于是帅师堕郈、帅师堕费。雉者何？五板而堵，五堵而雉，百雉而城。</p>
<p class="normaltext" >秋，大雩。</p>
<p class="normaltext" >冬十月癸亥，公会晋侯盟于黄。</p>
<p class="normaltext" >十有一月丙寅朔，日有食之。</p>
<p class="normaltext" >公至自黄。</p>
<p class="normaltext" >十有二月，公围成。公至自围成。</p>
<p class="subtitle1" >定公十三年</p>
<p class="normaltext" >春，齐侯、卫侯次于垂瑕。</p>
<p class="normaltext" >夏，筑蛇渊囿。</p>
<p class="normaltext" >大蒐于比蒲。</p>
<p class="normaltext" >卫公孟<img src="resource00002.jpg" class="tpzz" alt="alt"/>帅师伐曹。</p>
<p class="normaltext" >秋，晋赵鞅入于晋阳以叛。</p>
<p class="normaltext" >冬，晋荀寅及士吉射入于朝歌以叛。</p>
<p class="normaltext" >晋赵鞅归于晋。此叛也，其言归何？以地正国也。其以地正国奈何？晋赵鞅取晋阳之甲以逐荀寅与士吉射。荀寅与士吉射者，曷为者也？君侧之恶人也。此逐君侧之恶人，曷为以叛言之？无君命也。</p>
<p class="normaltext" >薛弑其君比。</p>
<p class="subtitle1" >定公十四年</p>
<p class="normaltext" >春，卫公叔戍来奔。</p>
<p class="normaltext" >晋赵阳出奔宋。</p>
<p class="normaltext" >三月辛巳，楚公子结、陈公子佗人帅师灭顿，以顿子<img src="resource00025.jpg" class="tpzz" alt="alt"/>归。</p>
<p class="normaltext" >夏，卫北宫结来奔。</p>
<p class="normaltext" >五月，于越败吴于醉李。</p>
<p class="normaltext" >吴子光卒。</p>
<p class="normaltext" >公会齐侯、卫侯于坚。公至自会。</p>
<p class="normaltext" >秋，齐侯、宋公会于洮。</p>
<p class="normaltext" >天王使石尚来归脤。石尚者何？天子之士也。脤者何？俎实也。腥曰脤，熟曰燔。</p>
<p class="normaltext" >卫世子蒯聩出奔宋。</p>
<p class="normaltext" >卫公孟<img src="resource00002.jpg" class="tpzz" alt="alt"/>出奔郑。</p>
<p class="normaltext" >宋公之弟辰自萧来奔。</p>
<p class="normaltext" >大蒐于比蒲。</p>
<p class="normaltext" >邾娄子来会公。</p>
<p class="normaltext" >城莒父及霄。</p>
<p class="subtitle1" >定公十五年</p>
<p class="normaltext" >春，王正月，邾娄子来朝。</p>
<p class="normaltext" >鼷鼠食郊牛，牛死，改卜牛。曷为不言其所食？漫也。</p>
<p class="normaltext" >二月辛丑，楚子灭胡，以胡子豹归。</p>
<p class="normaltext" >夏五月辛亥，郊。曷为以夏五月郊？三卜之运也。</p>
<p class="normaltext" >壬申，公薨于高寝。</p>
<p class="normaltext" >郑轩达帅师伐宋。</p>
<p class="normaltext" >齐侯、卫侯次于<img src="resource00026.jpg" class="tpzz" alt="alt"/>篨。</p>
<p class="normaltext" >邾娄子来奔丧。其言来奔丧何？奔丧非礼也。</p>
<p class="normaltext" >秋七月壬申，姒氏卒。姒氏者何？哀公之母也。何以不称夫人？哀未君也。</p>
<p class="normaltext" >八月庚辰朔，日有食之。</p>
<p class="normaltext" >九月，滕子来会葬。</p>
<p class="normaltext" >丁巳，葬我君定公。雨不克葬。戊午日下昃，乃克葬。</p>
<p class="normaltext" >辛巳，葬定姒。定姒何以书葬？未逾年之君也，有子则庙，庙则书葬。</p>
<p class="normaltext" >冬，城漆。</p>
</body></html>