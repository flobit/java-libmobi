<!DOCTYPE html PUBLIC "-//W3C//DTD XHTML 1.1//EN"
		"http://www.w3.org/TR/xhtml11/DTD/xhtml11.dtd"><html xmlns="http://www.w3.org/1999/xhtml" xml:lang="zh-CN"><head><meta name="generator" content="HTML Tidy, see www.w3.org"/>
		<meta http-equiv="Content-Type" content="application/xhtml+xml; charset=utf-8"/>
<title>春秋公羊传</title>
<link href="flow00001.css" rel="stylesheet" type="text/css"/>
</head><body >
<p class="title1" >春秋公羊传卷二十八</p>
<p class="title2" id="mllj1" >哀公下</p>
<p class="subtitle1" >哀公十一年</p>
<p class="normaltext" >春，齐国书帅师伐我。</p>
<p class="normaltext" >夏，陈袁颇出奔郑。</p>
<p class="normaltext" >五月，公会吴伐齐。甲戌，齐国书帅师及吴战于艾陵，齐师败绩，获齐国书。</p>
<p class="normaltext" >秋七月辛酉，滕子虞母卒。</p>
<p class="normaltext" >冬十有一月，葬滕隐公。</p>
<p class="normaltext" >卫世叔齐出奔宋。</p>
<p class="subtitle1" >哀公十二年</p>
<p class="normaltext" >春，用田赋。何以书？讥。何讥尔？讥始用田赋也。</p>
<p class="normaltext" >夏五月甲辰，孟子卒。孟子者何？昭公之夫人也。其称孟子何？讳娶同姓，盖吴女也。</p>
<p class="normaltext" >公会吴于橐皋。</p>
<p class="normaltext" >秋，公会卫侯、宋皇瑗于运。</p>
<p class="normaltext" >宋向巢帅师伐郑。</p>
<p class="normaltext" >冬十有二月，<img src="resource00009.jpg" class="tpzz" alt="alt"/>。何以书？记异也。何异尔？不时也。</p>
<p class="subtitle1" >哀公十三年</p>
<p class="normaltext" >春，郑轩达帅师取宋师于嵒。其言取之何？易也。其易奈何？诈反也。</p>
<p class="normaltext" >夏，许男戌卒。</p>
<p class="normaltext" >公会晋侯及吴子于黄池。吴何以称子？吴主会也。吴主会则曷为先言晋侯？不与夷狄之主中国也。其言及吴子何？会两伯之辞也。不与夷狄之主中国，则曷为以会两伯之辞言之？重吴也。曷为重吴？吴在是则天下诸侯莫敢不至也。</p>
<p class="normaltext" >楚公子申帅师伐陈。</p>
<p class="normaltext" >于越入吴。</p>
<p class="normaltext" >秋，公至自会。</p>
<p class="normaltext" >晋魏多帅师侵卫。此晋魏曼多也。曷为谓之晋魏多？讥二名，二名非礼也。</p>
<p class="normaltext" >葬许元公。</p>
<p class="normaltext" >九月，<img src="resource00009.jpg" class="tpzz" alt="alt"/>。</p>
<p class="normaltext" >冬十有一月，有星孛于东方。孛者何？彗星也。其言于东方何？见于旦也。何以书？记异也。</p>
<p class="normaltext" >盗杀陈夏<img src="resource00002.jpg" class="tpzz" alt="alt"/>夫。</p>
<p class="normaltext" >十有二月，<img src="resource00009.jpg" class="tpzz" alt="alt"/>。</p>
<p class="subtitle1" >哀公十四年</p>
<p class="normaltext" >春，西狩获麟。何以书？记异也。何异尔？非中国之兽也。然则孰狩之？薪采者也。薪采者则微者也，曷为以狩言之？大之也。曷为大之？为获麟大之也。曷为为获麟大之？ 麟者，仁兽也。有王者则至，无王者则不至。有以告者曰：“有<img src="resource00029.jpg" class="tpzz" alt="alt"/>而角者。”孔子曰：“孰为来哉！孰为来哉！”反袂拭面，涕沾袍。颜渊死。子曰：“噫！天丧予。”子路死。子曰：“噫！天祝予。”西狩获麟，孔子曰：“吾道穷矣。”《春秋》何以始乎隐？祖之所逮闻也，所见异辞，所闻异辞，所传闻异辞。何以终乎哀十四年？曰：“备矣！”君子曷为为《春秋》？拨乱世，反诸正，莫近诸《春秋》。则未知其为是与？其诸君子乐道尧、舜之道与？末不亦乐乎尧、舜之知君子也？制《春秋》之义，以俟后圣，以君子之为，亦有乐乎此也。</p>
</body></html>